Ekolokazioa: 6. zentzumena

Ekolokazioa izeneko sistemaren bidez, zenbait animalia ilunpean ‘ikusteko’ gai da. Izurdeak eta saguzarrak sistema hau erabiltzen dute bideko oztopoei antzeman eta harrapakinak ehizatzeko.
Ekolokazioa ingurua hautemateko sistema bat da. Soinuak, uhin ultrasonikoak, zehatzago esateko, igorri eta entzundako oihartzunari esker inguruko objektuak detektatzean datza. Hainbat animalia sistema hori erabiltzeko gai da, balea besteak beste, baina ekolokazioa erabiltzen trebeenak izurdeak eta saguzarrak dira.
Izurdeak klik erako soinuak igortzen ditu; soinuak objektu batera iristean, hura jo eta oihartzuna bueltanetortzen zaio izurdeari. Zenbat eta gertuago objektua, azkarrago iristen da soinua bueltan eta, hala, izurdeak objektua non dagoen jakiten du.
Soinuaren abiadura uretan 1.400 m/s da, beraz, ehun metro baino hurbilago dauden objektuak non dauden segundo-hamarren bat baino lehen jakiten du. Klik baten oihartzuna jasotzen duen bakoitzean beste bat igortzen du eta segundoko 1200 klik egitera irits daiteke. Sistema honen bidez, harrapakinen mugimenduen berri jakiten du, eta baita zein tamainatakoak diren.
Ekolokazioa batez ere ilunpean bizi diren izurdeek dute ezinbesteko; Ganges ibaiko izurdea, esate baterako, ur uharretan bizi da eta begiak ia itsutzeraino eboluzionatu du. Aldi berean, ikusmenaren ordez, ekolokazioa garatu du.
Saguzarrak ere, itsuak izan ez arren, ekolokazioa erabiltzen du. Garrasi txikiak egiten ditu eta, bueltan jasotzen duen oihartzunari esker, gauez nahiz egunez ehizatzen du.

