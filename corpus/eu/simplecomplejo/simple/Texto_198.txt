ARDIEI ILEA MOZTEA


NOLA EGITEN DA?
Ardiak geldirik egon behar du, eta, horretarako, moztaileak belaunen artean irmo eusten dio; ardiaren eskuineko hanka ipurdi atzean ipiniz, ez da nolanahi mugituko!
Horrela dagoela, sabelaldeko artilea ebakitzen zaio.
Hori bukatuta, biratu egiten da pixka bat ardia, eta agerian geratzen zaion artilea mozten.
Ondoren berriro biratzen da, eta, berriro, agerian geratzen zaion artilea mozten. Horrela, amaitu arte.
Kopeta-ilea moztu edo ez artzainaren aukera izaten da.

ZEINEK EGITEN DU?
Uda iristean, ardiek ilea luzea dutela ikusten duenean, artzainak moztaile-taldeari deitzen dio.
3-4 pertsonak osatutako taldeak ibiltzen dira artaldez artalde, ilea mozten. Goizeko 8etatik arratsaldeko 3retara egiten dute lan, eta ordu horietan, udan, 450 ardiri moztu diezaiokete ilea!
Lana amaituta, bazkaltzera joan ohi dira, artzainak gonbidatuta. On egin!
ARDI GUZTIAK EZ DIRA BERDINAK
Eta ilea moztean nabarmena da hori. Adibidez, ardi latxa burubeltzak hanketan ile asko du; latxa buruzuriak baino gehiago. Eta sasiardiek ez dute ilerik tripa aldean.
Kontuan izan ilea moztu baino lehen zintzarria kendu behar zaiela!

ARGAZKIAK: ARDI MOZTEN, LEIRE AGIRRE

