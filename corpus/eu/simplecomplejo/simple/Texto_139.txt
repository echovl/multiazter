Simetria animalien erreinuan


Gauzak antolatzeko era eder hori, ordea, ez da gizakion asmakizuna, naturak adibide askotan erabiltzen baitu: landareetan, uhinetan, paisaian... Animaliak ez dira salbuespena eta, eboluzioan, simetria aukeratu dute konplexutasuna antolatzeko estrategiatzat.

Animalien artean simetria-mota bat baino gehiago aurki daiteke. Marmokak, esate baterako, simetria erradiala du. Simetria-mota horretan, ardatz baten inguruan antolatzen dira gorputzak, eta, ardatz horrekiko biratuz gero, animaliaren itxura berdina da. Simetria erradialaren adibide gehiago aurki daitezke gure kostaldean, itsas trikua, itsas izarra eta abar.

Animalia konplexuagoak garatu ahala, berriz, bi aldeko simetria agertu zen. Buru konplexua izatearen ondorioz garatu omen zen ezker-eskuineko simetria hori. Zizareetan, moluskuetan, intsektuetan eta abarretan ikus daiteke. Ezkerreko aldea eskuineko aldean dago errepikatuta, alde bat bestearen ispilua balitz bezala. Horren erakusle argia dira, esate baterako, tximeletak eta marigorringoak.

Gizakiok eta beste ugaztunek ere simetria-mota hori dugu, kanpoaldean gutxienez. Barnealdean, ordea, ez da simetriarik ikusten. Gorputz-atalak ez daude era simetrikoan kokatuta gorputzean, eta hainbat gorputz-atal ez dira simetrikoak. Horregatik, adituen ustez, asimetria izan daiteke konplexutasun handiagoa garatzeko hurrengo estrategia.


