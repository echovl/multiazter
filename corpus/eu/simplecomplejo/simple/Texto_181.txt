Hainbeste beldur hain zomorro txikiari

30.000 armiarma-espezie baino gehiago daude. Berriz ere garrasi egingo du batek baino gehiagok!
‘Armiarma’ hitza entzun bezain laster, askok ahal bezain garrasi handiena botaz ihes egin nahi izaten du. Bai, egia da ile beltz eta hanka luze horiekin armiarmak ez direla oso politak, baina ez da hainbesterainokoa! Hurbilagotik begiratuz gero, beren bizitza harrigarria dela konturatuko zara.
Gauza bat argitu behar da lehenik: armiarma ez da intsektu bat. Zortzi hanka ditu eta intsektuek sei dituzte. Gainera, intsektu-espezie askok ez bezala, ez du ez hegalik ezta antenarik ere. Armiarma araknidoen taldean sartzen da, eskorpioia, lakasta eta akaroarekin batera.
Munduan 30.000 armiarma-espezie dago. Beren tamaina 0,7 milimetro eta 10 zentimetro bitartekoa da (soilik espezie batzuk!). Karniboroak dira. Gehienbat mota guztietako intsektuak edo beste araknidoak jaten dituzte, baita eltxoak ere! Horra hor armiarmak estimatzeko arrazoia.
Beren elikagaia harrapatzeko, armiarmek era guztietako teknikak garatu dituzte. Beren guruin abdominalei esker zeta ekoizten dute eta museoetan erakusteko moduko oihal polita antolatzen dute. Intsektua tranpan erortzean, makoarekin erasotzen dute edo pozoia botatzen diote. Harrapakina, orduan, ezin izaten da mugitu edo mementoan berean hiltzen da.
Euskal Herrian, armiarmek ez diote kalte larririk egiten gizakiari. Beren pozoiak ez du gizakiarengan kezkatzeko moduko efekturik. Dena dela, beldurtutako armiarmak eraso baino nahiago du ihes egin.

