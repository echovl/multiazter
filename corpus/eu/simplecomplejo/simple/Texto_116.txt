Ornogabe txikien urrutirako bidaia

Uretako animaliatxo askok milaka kilometro bidaiatzen du, baina hegan egin gabe eta urik gabeko lurrak zeharkatuz. Nola, ordea?
Ur gezako animalia asko, ur-arkakusoak eta briozooak besteak beste, hego gabeko animalia txikiak dira. Hegorik ez dutenez, ezin dute hegan egin, noski. Baina milaka kilometro ‘mugitzen’ dira hezegune batetik bestera. Nola egiten dute hori hegorik gabe? Ez duzue usteko hainbeste kilometro oinez ibiltzeko gai direnik, ezta?
Galdera horren erantzunaren bila, ikertzaile-talde batek udazkenean eta udaberrian Doñana aldeko zingiretako ahate migratzaileen eta zenbait txoriren gorotzak aztertu eta ehunka ur-arkakusoren arrautzak, briozooen estatoblastoak eta
ur-tximitxen arrautzak aurkitu zituzten. Beraz, hegaztiek ornogabe txikiak jaten dituzte eta horien arrautzak kanporatzen dituzte gorotzetan.
Baina jandakoaren hondakinak ez dituzte berehala kanporatzen gorotzetan. Izan ere, jandako horrek 24 ordu behar izaten ditu hesteetara iristeko. Eta 24 ordu horietan txoriak 1.300 kilometro egiteko gai dira. Horrenbestez, ahateen eta zenbait txoriren bidez lortzen dute animaliatxo horiek toki berriak kolonizatzea edo batetik bestera mugitzea, nahiko modu errazean.

