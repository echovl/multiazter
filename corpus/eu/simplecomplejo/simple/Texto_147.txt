Zer izan zen lehenago, oiloa ala arrautza?


Seguru behin baino gehiagotan bururatu zaizuela galdera hori, edo, bestela, nonbait entzungo zenuten. Nik ere zalantza bera nuen, eta paleontologo batengana joatea erabaki dut, hark zalantza argituko didalakoan. Hain zuzen, paleontologoek gaur egun desagertuta dauden espezieak aztertzen dituzte, fosiletan oinarrituta, eta ondo dakite zein diren oiloaren arbasoak.
Bada, paleontologoak esan didanez, oiloak agertu baino milioika urte lehenago dinosauroek jada jartzen zituzten arrautzak. Eta... hau bai harrigarria... hegaztiak dinosauroen ondorengoak direla azaldu dit. Beraz, arrautza izan zen lehenengo eta oiloa gero.
Baina, noski, berriz ere egin dezakegu galdera. Zer izan zen lehenago, dinosauroa ala arrautza? Eta erantzuna, berriro ere, arrautza da. Izan ere, dinosauroen aitzindariek ere, anfibioek, arrautzak jartzen zituzten. Eta anfibioen aurretik baita arrainek ere; eta horrela jarrai genezake arrautzaren antzeko zerbait sortu zuen lehen izakiraino.
Oiloen arrautzekin zerikusi handirik ez zuen izango arrautza hark, noski.

