Argazki-kamera digitalak

Kamera digitalak: karreterik gabeko kamerak, argazkiak egin eta zuzenean ordenagailuan ikusteko edo errebelatu gabe paperean inprimitzeko. Bideoan ere grabatzen dute.
Orain arte, Agfa, Fuji eta Kodak moduko fabrikatzaileek laborategi txikiak eramaten zituzten kirol-ikuskizun garrantzitsuetara. Bertan, argazkilariek negatiboak doan errebela zitzaketen; berehala eskanerretik pasa, eta ordenagailuan sartzen zituzten irudiak. Horrela, denbora gutxian bidal zitzaketen erredakziora.
Argazkia eskaneatzen denean (gure argazkiak ere eskanea daitezke, noski), irudi digital bilakatzen da eta horrek ordenagailuan moldatzeko aukera ematen digu. Baina, gaur egun, argazkiak eskaneatu gabe ere digitaliza daitezke. Hau da, argazki-kamerak irudia zuzenean disketean gorde dezake.
Argazki-kamera digitalen teknologia militarrek garatu zuten 60ko hamarkadan, baina 90ekoan merkaturatu zen.
Kamera digitalek sentsore edo zelulez osatutako txipa dute. Zelula horiei pixel deritze eta txipari CCD. Argia pixeletara iristean, argi-intentsitatearen araberako korronte elektrikoa sortzen du zelula bakoitzak. Korronteak sortutako informazioa disketean gordetzen da; pixel bakoitzean kolore eta intentsitate bat. Beraz, zenbat eta pixel gehiago, orduan eta hobea izango da kalitatea.
Kamera digitaletan erabiltzeko diskete edo txartel-mota bat baino gehiago dago merkatuan; kamera arruntetarako mota desberdinetako argazki-karreteak dauden era berean. Argazkia egin ondoren, normalena, irudiak zuzenean ordenagailuan ikusi eta gordetzea da, baina disketean ere gorde daitezke. Kameraren disketean bertan edo ordenagailuan gordeta ere, hainbat formatotan gorde daitezke: PCX, TIFF, JPEG, GIF eta abar.
Gaur egungo ordenagailu gehienek badute argazki-kamerak zuzenean konektatzeko aukera, baina, kamera horiek merkaturatzen hasi zirenean, txartelentzako egokigailua edo txartel-irakurgailua behar izaten zen.
Egungo inprimagailu gehienek ere kameratik zuzenean inprimatzeko aukera dute.
Argazkiak egiteaz gain, horrelako kamera askok bideoan zati laburrak ere grabatzen dituzte. Bi aukerak kamera berean!
Kamera digitalen artean ere hainbat aukera daude, kalitateari eta prezioari lotuta, noski. Maila baxuko kamera digitalek 320x400 pixel inguru izaten dute, hots, 128.000 zelula inguru. Erdi-mailako kamera digitalek 2.200x2.200 pixel (edo 4.200.000 zelula) inguru dituzte.

Maila altueneko kamerek 6.000.000 zelulatik gora izan ohi dute.

