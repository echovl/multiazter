Hotzean bero

Nola liteke eskuei putz eginda batzuetan eskuak berotzea eta beste batzuetan, berriz, eskuak hoztea?
Eskuei, ahotik gertu ditugula, putz egiten badiegu, gure biriketatik ateratzen den aire beroak eskuak berotzen ditu. Aldiz, indar gehiagorekin egiten badugu putz, eta urrunagotik gainera, kanpoko tenperaturako airearekin nahasten da haizea, eta, eskuetara iristean, hoztu egiten ditu.
Zer dela eta sentitzen dugu hotza 25 °C-ko uretan sartuz gero, eta, aldiz, bero-sentsazioa dugu 25 °C-ko giro-tenperaturan?
Hotz-sentsazioak lotura zuzena du gure gorputzaren beroa galtzeko abiadurarekin. Urak aireak baino askoz hobeto garraiatzen du beroa, eta, beraz, askoz azkarrago galtzen du beroa gure gorputzak uretan.

Zergatik botatzen zaio gatza elurrari?
Jakingo duzue errepideetan elurra pilatzen denean gatza botatzen dutela elurra hobeto kentzeko, ezta? Bada, ba al dakizue zergatik? Ura 0 °C-an bihurtzen da izotz. Baina esperientziak esaten du edozein substantzia disolbatzen denean uretan disoluzio hori 0 °C baino tenperatura baxuagoan izozten dela. Zenbat eta gatz gehiago bota, orduan eta baxuagoa izan behar du tenperaturak gatzaren eta uraren nahaste hori izoztuta egon dadin... eta, horregatik, akaso, 0 °C-ko tenperaturan elur hori urtu egingo da gatza dela eta.


