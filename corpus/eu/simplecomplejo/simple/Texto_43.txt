Dinosauro-espezie berria, ala zaharra?

Diplodocus-a ezagutzen duzu? Jurasikoan bizi izan zen dinosauro belarjale erraldoia, lepo eta buztan luzeak zituena? Orain haren arbaso bat aurkitu dute: Antetonitrus ingenipes-a, Diplodocus-a baino 65 bat milioi urte lehenago bizi izan zena.
Tira, Antetonitrus ingenipes bera ez baizik eta haren fosila da aurkitu dutena. Hegoafrikako unibertsitatean gordeta zegoen. Dirudienez, aurkitu zutenean, duela hogei urte baino gehiago, gaizki sailkatu zuten eta ez ziren konturatu ordura arte ezagutzen ez zen espezie bat zutenik esku artean.
Dinosauro-espezie berria sauropodoen familiakoa da, luzera berekoak baititu lau zangoak. Guretzat ezagunenak Jurasikoko sauropodo erraldoiak diren arren, ehun tonako Argentinosaurus-a kasu, horien arbaso Antetonitrus-a txikiagoa zen eta bi tona baino ez zituen pisatzen. Hala ere, bere garaiko animaliarik handiena izan zitekeela uste dute.

