Birusak bizidunak dira?

Galdera horri erantzun ahal izateko, jakin beharko dugu zer den bizidun izatea; ez duzue uste? Bada, biziduntzat jo ahal izateko, hiru ezaugarri nagusi izan behar ditu izaki batek.
Batetik, materia organikozko osagaiak izan behar ditu; besteak beste, geneak â€”dakizuenez, bizitzeko beharrezkoak diren osagaiak egiteko informazioa dago geneetanâ€”. Bestetik, bere kabuz bizitzeko gai izan behar du bizidunak; hau da, beharrezko energia eskuratzeko eta horrekin hazteko gai izan behar du. Eta, azkenik, ugaltzeko gai izan behar du, eta bere antzekoak diren ondorengoak izan behar ditu.

Birusek hiru osagai horietako bat falta dute; badakizue zein den? Bada, geneak bai, badituzte. Hain zuzen ere, ia gene-multzo bat baino ez dira birusak: geneak eta horiek babesten dituen estalki bat. Ugaltzeko gai ere badira; ingurune egokian daudenean ondorengo ugari izaten dituzte. Baina ez dira gai beren kabuz bizitzeko! Hortxe dute akatsa! Nahitaez, beste bizidun batzuen bizkar bizi dira.
Ostalari bati eraso egiten diotenean, haren zeluletan aldaketak eragiten dituzte, eta zelulak beren mesedetan lanean jartzen dituzte. Nolabait, zelulek ahaztu egiten dute berezko lana zein duten, eta birusen osagaiak ekoizten hasten dira.
Ostalaritik ateratzen direnean, berriz, egoera bizigabe batera iragaten dira. Estalkiaren barruan geneak babestuta daude, eta denbora luzea eman dezakete horrela, hurrengo ostalariari eraso noiz egingo zain.
Beraz, bizidunak izateko muga-mugan daude, baina ez, ezin dugu esan birusak bizidunak direnik!

