Eskerrak atmosferari!


Eta inguruko planetek, ba ote dute atmosferarik? Eta atmosfera badute, zergatik ez dago haietan bizidunik? Bada, batetik, planetak berak beste era batekoak direlako. Adibidez, Eguzkitik Lurra baino hurbilago edo urrutiago daude, eta, gainera, haien atmosfera ez da Lurrekoa bezain egokia bizitzeko kondizioak sortzeko.
Begiratu Marteri eta Artizarrari. Lurraren alde banatan daude, eta sortzeko unean antzekoak izango ziren ziurrenik. Baina eboluzio desberdina izan dute, eta, orain, Artizarra, Eguzkitik hurbilen dagoena, basamortu erraldoi baten parekoa da, eta Marte, berriz, mundu izoztu bat.
Marteri ateratako argazkietan gainazala ikusten da, eta ez da ia hodeirik edo antzekorik ageri. Beraz, atmosfera ia gardena du, eta arina; hau da, presioa txikia da Marten. Atmosfera arinak ez du beroa ondo gordetzen; ondorioz, batez beste 64 ºC-ko tenperatura dago han... zero azpitik! Hotza, e? Horrez gain, Marteko atmosferak ez ditu moteltzen izpi ultramoreak.
Artizarraren atmosfera, berriz, beste muturrean dago. Artizarreko zerua erabat estalita dago beti, azaleko tenperatura 450 ºC da (beruna urtzeko lain), eta presioa oso handia. Hodeiek, gainera, Eguzkitik iristen den argiaren zatirik handiena islatzen dute. Horregatik ikusten dugu Artizarra distiratsu zeruan... izar baten pareko, nahiz eta planeta izan.


