Bidaia Gogoangarriak


Ia bidaia guztiak dira gogoangarriak, ez baititugu egunero egiten. Batzuetan gaizki pasako genuen, agian, baina ongi pasatzera joateko egiten ditugu bidaiak gehienetan.
Zientzialariek ere egiten dituzte bidaiak: batzuetan, guk bezalaxe, oporretan ongi pasatzeko, bai, baina, beste batzuetan, ikerketak egiteko.
Espaziora joaten direnean, adibidez, ingurua aztertzera joaten dira, edota esperimentu bereziak egitera.
Bidaia horiek garrantzitsuak dira, horietatik ikasten dugulako. Eta bada bidaietan bat oso berezia, zientzian garrantzi berezia izan zuena.

Hogeita bi urte zituela, norbaitek galdetu zion: "Nahi al duzu bost urteko bidaia bat egin itsasontzi batean? Ez duzu dirurik jasoko, eta lan handia egin beharko duzu; baina... nahi duzu?"
Eta Charles Darwin zientzialari gazteak baietz erantzun zuen. Eta Beagle-n ontziratu zen, inozente egunaren bezperan, 1831. urtean.
Bost urtez mundu osoko uren tenperaturak neurtu zituen, ur-lasterrak aztertu zituen, landare eta animalia ugari behatu zuen... eta ikusi zuen zein desberdinak ziren animalia eta landare haiek munduaren leku bakoitzean.
Darwinentzat bidaia gogoangarria izan zen; baita zientziarentzat ere. Izan ere, bidaia haren ostean gauza batez konturatu zen Darwin: bizidunak aldatu egiten gara denboran zehar.
Ordura arte pentsatzen zenaren kontrakoa zen hori, eta biologia goitik behera aldatu zuen.

