Suge hegalariak

Chrysopelea generoko sugeak suge hegalari izenez ere ezagutzen dira. Zer, hegan egiten duten bakarrak hegaztiak zirelakoan?
Suge hegalariak Asia hegoaldeko euri-oihan tropikaletan bizi dira, eta, zuhaitz batetik bestera joateko, sigi-saga egiten dute, bai, baina airean!
Jauzi egin ondoren, azkarregi joan ez daitezen, gorputza astindu egiten dute. Lurrean herrestan balihoaz bezala, buruaren eta isatsaren arteko distantzia aldatuz, airean planeatzea lortzen dute.
Gainera, suge hegalariak nahiko pilotu trebeak dira, airean doazela noranzkoa aldatzeko gai baitira. Hala ere, ezin dute gorantz egin, beti beherago dagoen leku batera iristen dira, adar batera edo lurrera. Hori bai, zuhaitz batean gora egin nahi badute,enborrean herrestatu behar izaten dute gainerako sugeek bezalaxe.

