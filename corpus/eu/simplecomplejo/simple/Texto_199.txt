Su-jaurtitzaileak

Erupzioan dagoen sumendiak kanporatu aurretik, labak bidaia luzea egiten du.
Erupzioan dagoen sumendiak likido laranja oso beroa kanporatzen du: laba. Baina honek, azalera iritsi arte, bidaia luzea egiten du.
Gure oin azpian, dozenaka edo ehunka kilometrora, tenperatura oso altua da. Tenperatura hain da altua ezen harria ere urtu egiten den. Harri likido hori hainbat gasekin nahasten denean, magma deitutakoa osatzen du. Inguratzen duen materia dentsoagoa denez, pitzaduretatik barna, astiro-astiro, magma lur-azalera igotzen da. Gure oin azpian, dozenaka kilometrotara, magma-masak metatu eta biltegi handiak osatzen dituzte; gela magmatikoak dira horiek. Beren bolumena dozenaka kilometro kubikokoa izan daiteke. Erupzio bolkanikoa izatean, geletan dagoen magma azalera igo eta sumenditik kanporatzen da. Su-koloreko isurtze ikusgarri hori da laba. Kanpoko airearekin kontaktuan hoztu, gogortu eta, denborarekin, harri bilakatzen da, berriz ere.
Sumendiek ez dute laba bakarrik kanporatzen. Batzuk askoz lehergarriagoak dira: harri-zatiak botatzen dituzte (lehergailuak), likido- eta gas-lainoak (laino gartsuak) eta hautsa. Sumendi horiek oso arriskutsuak dira inguruko biztanleentzat. Eskerrak, teknika batzuek erupzioak aldez aurretik iragartzea ahalbidetzen duten eta jendea garaiz kanporatzen den arrisku-eremutik. Geologoek hurbiletik jarraitzen dituzte sumendiak, ezustekorik ez izateko.

