Oxigenoa, mesedez!

Eguneko 28.000 arnasa-hartze. Bestela, ezin da bizi!
Eguneko, gutxienez 28.000 aldiz hartzen eta botatzen duzu arnasa! Landare, intsektu, eta mikrobioek ere, haien eran, arnasa hartzen dute. Ez dago beste aukerarik: bizidun-zelula guztiek oxigenoa behar dute energia ekoizteko.
Zure paparrean giltzapeturik, zure birika langileak arnasten duzun airean dagoen oxigenoaren irrikatan dira.
Hartu arnasa: birikak puztu egiten dira! Baina lana ez da horretan bukatzen: zure zelulak oxigenoaren zain daude oraindikâ€¦
Zuk sinistu ala ez, zure birikek ez dute hartzen duzun arnasaren laurdena ere erabiltzen. A ze arnas-galtzea! Baina, egia esan, ez dugu beste aukerarik: airearen % 78 nitrogenoa da, % 21 oxigenoa eta gainerakoa bestelako gasak dira. Oxigenoa soilik da beharrezkoa gure biziraupenerako.
Nitrogenoak ezin ditu kapilarrak zeharkatu. Albeoloetan gelditzen da, eta segituan kanporatzen da arnasa botatzerakoan. Oxigenoa, aldiz, zuzenean joaten da biriketatik odolera, zain txiki-txiki batzuk zeharkatuta. Zain horiei kapilarrak deritze eta biriken azalera osoan daude.
Eta hor hasten dira lanean globulu gorriak: zure odola kamioi txikien moduko horiez beteta dago, gorputzeko zelula bakoitzera oxigenoa garraiatzeko.
Odolak eramaten dien oxigenoa erabili ondoren, zure zelulek hondakina sortzen dute: gas karbonikoa (CO2). Lehenbailehen kanporatu ezean, zelulak pozoitu eta hil egiten dira.
Horra hor zergatik den garrantzitsua arnasa botatzea. Oxigenoaren alderantzizko bidea eginez, odolak gas karbonikoa zure biriketara eramaten du; bertan kapilarretatik pasatzen da, eta, ahotik edo sudurretik botatzen duzu.
Zure garunaren behe aldean dagoen bizkarrezur-erraboilak kontrolatzen du arnasa-hartzea. Lo sakonean bazaude ere, zure bizkarrezur-erraboilak lanean jarraitzen du zintzo-zintzo. Ez ezazu berekin jolastu: beti izango da garaile! Nahitara arnasarik hartzen ez baduzu, beranduegi izan baino lehen behartu egingo zaitu, horretarako konortea galdu behar baduzu ere!

