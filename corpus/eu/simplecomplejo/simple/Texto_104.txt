Kolibriak

Kolibriak, munduko hegazti txikienak izateaz gain, badituzte beste hainbat bitxikeria
Ba al dakizue zein den hegaztirik txikiena? Gure artean txepetxa. Baina munduko txikiena? Hori da, bai, kolibria. Tira kolibriak esan beharko genuke, espezie asko baitago.
Baina hegazti txikienak izateaz gain, odol beroko ornodun txikienak ere badira; Europako satitsuaren oso pareko tamaina dute.
Gainera, hegaztietan batere arrunta ez dutena egiten dute, alegia, hibernatu egiten dute beharra izanez gero.
Habia egitea eta txitatzea emeen lana da soilik. Listuarekin eta armiarma-sareekin egiten dituzte beren habia txikiak.
Hegan ere ez dira makalak. Badira hegoak segundo bakarrean 80 aldiz ere astintzen dituzten espezieak. Eta atzerantz hegan egiteko gai ere badira kolibriak. A zer nekea izango dutena; nekea eta gosea! Izan ere, nektar mordoa jaten dute egunero, pertsona heldu batek 50 ogi jatea bezalaxe.
Tira, ez dira makalak kolibri horiek!

