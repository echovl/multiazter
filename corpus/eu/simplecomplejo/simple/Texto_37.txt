Arrain handiak desagertzear

Ikerketa berri baten arabera, azken 50 urteetan arrain handien % 90 desagertu egin da itsasoetatik.
Horrek esan nahi du lehen baino hamar aldiz marrazo, kuliska edo ezpatarrain gutxiago dagoela. Eta ez hori bakarrik; gainera, gelditzen diren bakailao, arraia gastaka, platuxa eta bestelakoak lehengoak baino txikiagoak omen dira.
Harritzen ez gaituena arrain-kopurua gutxitzearen arrazoia da. Asmatu duzue, dagoeneko, zein den arrazoi hori? Bai, arrantza da, edo, hobeto esan, gehiegizko arrantza. Dirudienez, azken urteetan garatu diren teknika berriek harrapaketak handitzea eragin dute.
Arrain handiek dinosauroen bide berari jarraituko ote diote? Dirudienez, zaila izango da itsasoetako eta ozeanoetako arrain-populazioa mantentzea, harrapaketak murrizten ez badira behintzat. Beste irtenbide bat arrantza debekatutako gune babestuak sortzea izan daiteke; horietan arrainek harraparirik handienaren, gizakiaren, erasorik ez lukete jasango.

