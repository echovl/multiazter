Naturaren irudi fraktalak



Polita da elurraren irudia. Eta politak dira hemen jaso ditugun beste irudi guztiak ere. Irudi horiek guztiek, edertasunaz gain, badute beste zerbait komunean. Bereziak dira... antzeman diezue berezitasunik? Irudi fraktalak dira, naturaren irudi fraktalak, hain zuzen ere.

Fraktalak irudi geometrikoak dira, triangeluak, karratuak eta zirkuluak bezalaxe. Baina fraktalen ezaugarri nagusia errepikapena da. Irudi bat hainbat aldiz errepikatuz sortzen den irudia da fraktala. Fraktala bere buruaren antzekoa da eskala desberdinetan. Ordenagailuz fraktalen irudi izugarriak egiten dira gaur egun. Erraza, ezta? Baina harrigarriena jatorria da: natura! Artelan hauek sortzeko ideia naturak eman die egungo artistei. Honako hauek orain ehun urte marraztu zituen eskuz Ernst Haeckel biologo eta artista alemaniarrak, naturan ikusi zituenak erakusteko. Elurraren irudia, aldiz, argazkia da, benetakoa. Hurbil-hurbiletik ateratakoa, noski! Izan ere, fraktalak naturan daude. Elur-malutetan, zuhaitzen adarretan, itsas-izarretan... bururatzen zaizue besterik?
Irudiak: Ernst Haeckel eta yellowcloud

