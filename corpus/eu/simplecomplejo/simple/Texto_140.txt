Hortzetako pasta marradunen misterioa

Inoiz galdetu al diozue zuen buruari nola lortzen ote duten koloretako marrak egitea hortzetako pastan? Egia esango dizuet: hortzak garbitu behar nituen bakoitzean, begira-begira gelditzen nintzen, erabat harrituta. Marrak hain zuzenak eta perfektuak dira beti...
Egin proba: hartu hortzetako pasta, kendu tapa eta sakatu hodia. Begiratu koloretako marrak; zer ondo dauden eginak, ez? Orain, tapa jarrita, sakatu hodia, bihurritu, tolestu... kendu tapa eta atera pasta pixka bat. Oraingoan ere marrak perfektuak dira, koloreak ez dira nahasi! Aztikeria dirudi!
Trukua non dagoen jakin nahian, hainbat hortzetako pasta hartu eta hodiak erditik ebaki nituen. Hala, ikusi nuen batzuk barruan koloretako marradun pasta izaten dutela. Nola lortuko ote dute koloreak ez nahastea?, horixe zen galdera. Beste batzuk, berriz, are harrigarriagoak dira; izan ere, barruan pasta zuria besterik ez dute, baina, hala ere, hodiaren ahotik pasta marraduna ateratzen da! Sinestezina!
Jakin-minez gainezka, hortzetako pasten ekoizleengana jo nuen, eta haiek argitu zidaten misterioa. Eskerrak! Kontua da, koloretako pasta duten hodietan, kolore bakoitzeko marrak eta gainerakoa une berean sartzen dituztela makina baten bidez, bakoitza bere lekuan. Nahas ez daitezen, material berezi batez eginda daude. Material hori biskoelastikoa da, eta horrek esan nahi du mugimenduan jarritakoan likatsua bihurtzen dela. Bestela, berriz, elastikoa da; beraz, bere itxurari eusten dio, eta, hartara, ez da nahasten.
Barruan pasta zuria duten hodietan, berriz, muturrean dago gakoa. Koloreko marra ateratzen den lekuan, muturrak zulotxo bat eta koloreztatutako pastaren gordailu txiki bat ditu. Hodia sakatutakoan, pasta zuriarekin batera, muturreko zulotxoetatik koloreztatutako pasta ateratzen doa, eta koloretako lerroak marrazten dira. Erraza da, baietz?
Bada, orain lasai nago kontu honekin. Eskerrak, bestela hodiak txikitzen jarraituko nukeen barruan zer dagoen jakiteko. Hori bai, baditut beste galdera batzuk; ikertzen jarraitu beharko dut!

