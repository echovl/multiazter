Bizidunen erreinuak

Bizia non nahi dago gure planetan. Adituen arabera, 13 milioi espezie inguru daude munduan. Biologoek, beraz, badute nahikoa lan munduko izaki bizidun guztiak identifikatzen.
Gehienok bi talde nagusi bereizten ditugu izaki bizidunen artean: animaliak eta landareak. Berdin egiten zuten historiako lehenengo naturalistek ere. Animalia erreinua eta Plantae erreinua izan ziren ezarritako lehenengo bi erreinuak. Sailkapen-sistema horrek XIX. mendera arte iraun zuen.
Baina mikroskopioaren garapenarekin, begi-bistara ikusezinak ziren izakiak aurkitu zituzten, eta horrek gauzak aldatu zituen. Gainera, kanpotik ez ezik, izakiak barrutik aztertzeko aukera izan zuten zientzialariek. Hala, gaurko egunez, animaliez eta landareez gain, beste hiru talde edo erreinu onartzen dira. Monera erreinuan, bakterioak eta halakoak sartzen dira, zeluletan antolaketarik ez duten bizidunak (prokariotoak), hain zuzen. Gainerakoek zelulak konpartimentutan banatuta dituzte, hau da, eukariotoak dira. Fungi erreinuan, onddo multizelularrak daude. Adibidez, basoan biltzen ditugun perretxikoak Fungi erreinukoak dira. Protista erreinuan, azkenik, animaliak, landareak eta onddoak ez diren izakiak daude.
5 erreinuko sailkapen-sistemak lana errazten die biologoei. Ez da sailkapen mota bakarra, ezta ezin hobea ere. Oraingoz, dena dela, zientzialari gehienek onartzen dutena da, eta errealitateari hobekien egokitzen zaiona. Errealitateak ez baitu etiketarik. Gizakia bera da inguruko guztia etiketatzen diharduena.

