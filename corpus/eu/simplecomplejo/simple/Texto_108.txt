Gepardoak ere bereari eutsi

Inori ez zaio gustatzen derrigorrean bere bizimodua utzi eta beste bat hartu beharra. Gepardoari ere ez.
Batzuetan, animaliak gatibu edukitzea da haien iraupena ziurtatzeko modu bakarra. Mongolian bizi ziren zaldi basatiak, esaterako, desagertu egin ziren. Zoologikoetan besterik ez ziren geratzen eta, horietaz baliatuta, berreskuratze-plana egin, kumeak lortu eta hainbat zaldi askatu dituzte. Gaur egun, babestuta daude eta aurrera egiten ari dira.
Baina beti ez da posible gatibutasunean animaliak haztea. Espezie gehienak bizitzea lortzen bada ere, asko ez dira ugaltzen. Eta gehienetan ez dakigu zergatik. Normalean zailtasuna aske direnean izaten dituzten kondizio guztiak lortzea izaten da.
Eta hori da gepardoekin gertatu zaiena. Ez zuten lortzen gatibutasunean ugal zitezen. Eme osasuntsuak zituzten, baina ez zuten obulatzen. Eta obulatu gabe, hots, obulurik garatu gabe, ezin ugaldu. Virginiako Smiths Zoologiko Nazionalean, ordea, saiakera bat egin dute. Zortzi eme heldu bikoteka jarri dituzte sei hilabetez eta, ondoren, banaka eduki dituzte beste sei hilabetez. Eta emaitza argia izan da: lehen seihilekoan ez zuten obulatu; bigarren seihilekoan bai.
Kontua zera da; aske bizi direnean gepardoak animalia bakartiak dira. Eta hori behar dute ondo ugal daitezen. Zoologikoetan binaka edo taldeka jarri ohi dituzte normalean toki-arazoak izaten direlako, baina taldean ez dira lasai bizi gepardoak eta ez dira ugaltzen.

