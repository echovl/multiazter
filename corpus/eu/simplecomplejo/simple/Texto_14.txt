Nobel Sariak banatu dituzte Suedian

Alfred Nobel-i esker izaten ditugu urtero Nobel Sariak. Aurten ere banatu dituzte, eta, zientziari dagokionez, medikuntza, kimika eta fisikan lan handia egin dutenei eman dizkiete.
Medikuntzako Nobel Saria hiru zientzialarik jaso dute: Sydney Brenner-ek, H. Robert Horvitz-ek eta John E. Sulston-ek hain zuzen. Hirurak zelulen funtzionamenduari buruz egin dituzten ikerketengatik saritu dituzte.
Zientzialari horiek, urteetan ikertu ondoren, zelula mota bakoitza nola sortzen den jakin ahal izan dute. Horretaz gain, zelulak hiltzeko zein gene behar diren ere aztertu dute. Minbizi, hies, bihotzeko eta gainerako gaixotasun larrientzat tratamendu berriak garatzeko balioko du zientzialariek aurkitutako guztiak.
Fisikako Nobel Saria ere hiru zientzialariren artean banatu dute. Hauek dira hiruren izenak: Raymond Davis, Ricardo Giacconi eta Masatoshi Koshiba.
Davis eta Koshiba 30 urtetan neutrinoen inguruan egin dituzten aurkikuntzengatik izan dira sarituak. Hirugarren fisikariari, Giacconi-ri, X izpi kosmikoen azterketan egin dituen lanengatik eman diote saria.
Azkenik, Kimikako Nobel Saria dugu. Saria beste hiru zientzialariri eman diete: John Fenn, Koichi Tanaka eta Kurt WÃ¼rthrich. Hirurak proteinen konposaketa eta hiru dimentsioko egitura zein den jakiteko egin dituzten lanengatik izan dira sarituak.

