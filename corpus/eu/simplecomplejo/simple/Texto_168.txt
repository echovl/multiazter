Interneten garroak



Internetek ordenagailua duen edozein lotzen du, munduko edozein txokotan. Baina zer itxura du sareen sareak?
Zientzialarien lana izaten da galderak egitea, eta haiei erantzuna ematen saiatzea. Bada, galdera hori aspaldi dabil airean, eta, batzuk, dagoeneko, etsita zeuden: "ezinezkoa da Internet neurtzea".
Oraintsu, ordea, Jerusalemgo unibertsitate batetik esan dute Internetek marmoka baten itxura duela. Marmoka batena, bai, garro luze eta itsaskorrak dituzten animalia horiena!
Nola dakite hori?
Hartzaile jakin bati informazioa bidaltzen diote, eta informazioaren ibilbideari jarraipena egiten diote. Sinplea, ezta?
Gakoa da informazio hori ahalik eta gune gehienetatik eta urrunekoetatik bidaltzea. Horretarako, mundu osoan barreiatutako bolondresen laguntza izan zuten: 12.000 ordenagailutatik baino gehiagotatik bidali zen informazioa eta egin zitzaien jarraipena ibilbideei.
Ikusi zituzten garroak, eta itxura orokorra. Ikusi zuten estu-estu elkarri lotuta dauden ehun azpisarek osatzen dutela nukleoa; horietan aurki daiteke, adibidez, Google ezaguna. Nukleoaren inguruan askoz handiagoa den beste azpisare bat dago, eta horiek, beren artean lotuta egoteaz gain, nukleoari lotuta daude. Eta, azkenik, munduko gainerakoekin nukleotik igarota soilik komunika daiteke Interneteko azpisareen bostena.
Ez al diozue zuek marmoka-itxurarik hartu?

