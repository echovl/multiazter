Biolumineszentzia: argia igortzen duten bizidunak

Naturan ez dira asko argia igortzeko gaitasuna duten bizidunak. Guretzako ezagunena ipurtargia den arren, badira argia ematen duten intsektu gehiago ere, baita arrainak eta landareak ere.
Udako gauetan, geroz eta gutxiago bada ere, ipurtargiak ikusten ditugu Euskal Herriko baso eta zelaietan. Emeen isatsaldeak argia egiten du arrak ikusiko duelakoan. Dena den, argia nahi gabe egiten du ipurtargiak; gorputz barnean dituen sustantzia batzuen arteko erreakzioak sortzen du biolumineszentzia izena duen fenomenoa.
Baina badira argia egiteko gai diren beste animalia batzuk ere. Esate baterako, Hego Amerikan bizi da argirik gehien igortzen duen biziduna; cucuyo izenez ezagutzen dute hango biztanleek eta kakalardo-espezie bat da, Pyrophorus noctilus.
Itsaso sakonean bizi diren arrain eta marmoka lumineszenteak ere ugari dira. Zenbaitek ehizarako erabiltzen dute argia. Ur sakoneko zapo zuri (Melanocetus johnsoni) emeak, esate baterako, argia egiten duen luzakin bat dauka. Bere aho handiaren parean mugitzen du harrapakinak erakartzeko, kanabera bateko beita balitz bezala.
Beste arrain-espezie batzuek bikotekidea aurkitzen dute biolumineszentziari esker. Baina, segurua izan dadin, igortzen duten argia harrapariek ikusi ezin duten kolorekoa da.
Gizakiak oraindik ez du asmatu horrelako argirik egiten. Izan ere, animaliek sortzen duten argiak ez du berorik sortzen; gizakion asmakizunek bai, ordea, eta zenbait erabileratarako interesgarria litzateke berorik ez igortzea.

