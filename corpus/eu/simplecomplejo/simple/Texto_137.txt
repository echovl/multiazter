Gamelu-esnea probatu nahi?

Gamelu-esnea ez da batere ezaguna gure inguru hauetan, baina herrialde askotan, ezaguna izateaz gain,preziatua ere bada.
Mendebaldeko Saharatik Mongoliara, gora egin du gamelu-esnearen eskaerak. Alabaina, ez dago eskaera hori asetzeko adina esne. Gameluak hazteko erabiltzen diren teknikak garatu gabe daude, eta gamelu-esne gehiena gamelutxoek berek edaten dute. Ondorioz, esne gutxi merkaturatzen da.
Munduan 20 milioi gamelu inguru daude, eta eme helduek bost tona eta erdi esne ematen dute. Behi-esnea baino gaziagoa, oso esne ona da. Ezaugarri bereziak ditu. Beharko izan! Egin kontu: Lurreko leku gogorrenetan (basamortuetan) jaio diren kumeak hazteko aproposa izan behar du. Adibidez, C eta B bitamina eta burdina asko du, eta Errusian eta Indian medikuek gamelu-esnea hartzeko agintzen diete gaixoei.
Gainera, gaztak, hartzitutako produktuak (jogurtaren modukoak), gozokiak eta txokolatea ere egiten dituzte gamelu-esnez.
Hala eta guztiz ere, zaila da merkaturatzea. Hasteko, gameluzainak nomadak dira, eta gamelu-esnea ez dute ekoizten saltzeko. Bestalde, gameluak sarritan egoskortu egiten dira, eta gameluzainek kontu handiz ibili behar izaten dute jezteko. Hain zuzen, errape bakoitzak lau titi ditu, eta bi jezten dituzte, beste biak gamelu-kumeentzat uzteko. Lanak badu ordaina: litro bakoitza dolar batean saltzen da Afrikako azoketan.
Aljeriako Agrako nomaden esanean, "Ura arima da, esnea bizia". Eta, bistan denez, dirua ere bai. Hortaz, ez da harritzekoa batzuk esne gehiago nola ekoitzi aztertzen aritzea azkenaldian. Hona ere iritsiko ote da gamelu-esnea? Nik gustura probatuko nuke!

