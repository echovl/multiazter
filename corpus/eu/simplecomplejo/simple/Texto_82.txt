Elefanteen belarriak

Belarriak ikusita elefanteek entzumen ona dutela pentsa genezake. Egia esan, entzun, ondo entzuten dute, baina bada entzumen hobea duen makina bat animalia, askoz ere belarri txikiagoak izan arren.
Orduan, zertarako ditu elefanteak hain belarri handiak? Gorputzeko tenperatura hozteko.
Bai, bai; gu izerdiaren bidez freskatzen gara bero denean edo ariketa fisikoren bat egiten dugunean.
Elefanteak, ordea, ez dira izerditzen. Odola belarrietatik pasaraziz freskatzen dira.
Gorputz barruan odola berotu egiten da, baita azalean ere bero egiten duenean; baina belarriak nahiko finak izanik, zainek bi aldetatik jasotzen dute haizea eta odola freskatu egiten da. Horregatik, bero handia denean, belarriak maiz-maiz astintzen dituzte, sortutako haizeak odola gorputzera itzuli aurretik hoztu dezan.

