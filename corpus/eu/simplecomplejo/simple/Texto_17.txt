Landare karniboroak

Ipuinek, zineak eta ezjakintasunak landare izugarri eta, askotan, giza jale gisa erakutsi dizkigu. Baina, gizakiaren zorionerako, hori ez da horrela. Landare karniboroak txikiak dira, ia guztiak, eta elikagai gutxiko tokietan bizitzeko gai dira, hala nola aintzira, putzu, zohikaztegi, txilardegi eta bestelako lur putzutu eta zingiratsuetan.
Ia bizidun guztiok konposatu mineralak (kaltzioa, karbonoa, burdina…) behar ditugu gorputzak egoki lan egin dezan (hezurrak eta ehunak osatzeko, odoleko osagaiak egoki mantentzeko…).
Animaliok mineral horiek elikagaietatik hartzen ditugu, landare edota animaliak janda, baina ezin ditugu mineral horiek zuzenean lurretik edo harrietatik hartu. Landareek ere mineralak behar dituzte, eta gehienak lurreko mineralak hartu eta erabiltzeko gai dira, bitartekorik gabe. Horregatik landare gehienek mineraletan nahiko aberatsak diren lurretan bizi behar dute.
Baina landare karniboroek animalia txikiak harrapatu eta elikagai gisa erabili ditzakete eta, horri esker, konposatu mineral gutxiko inguruneetan bizi daitezke. Harrapatzen dituzten animaliak (gehienetan intsektuak) kanpo-digestioaren bidez desegin ondoren zurgatzen dituzte. Bitxia ezta? Jan ondoren digeritu ordez, lehenengo digeritu eta ondoren barneratu egiten dituzte.
Hori bai, landareek ezin dute lasterka egin animaliak harrapatzeko, eta beraz, hainbat trikimailu dute animaliak erakarri eta harrapatzeko. Zenbaitzuk pitxar-itxurako egiturak garatu dituzte. Egitura horien kolore, usain edota irudiek intsektuak erakarri eta barrura bideratzen dituzte, bertan harrapatuz. "Pitxarraren" hondoan likidoa dago, intsektua itotzeko eta digeritzeko. Gainera, "pitxarraren" hormetan beherantz begira dauden ileek intsektuari kanpora irtetea eragotzi egiten diote. Honelako trikimailuak erabiltzen dituzte, esaterako, Nepenthes edo Sarracenia generoko landareek.

Urpeko landare karniboroek estutzen den lakio-modukoa dute. Edo noizean behin ura eta inguruko animaliatxoak zurgatzen dituen "pitxar malguaren" moduko egiturak. Animaliaren bat gainean jartzean hostoak bi kusku bailiran ixten dituztenak ere badira.

Gure inguruan ere baditugu landare karniboroak. Drosera eta Pinguicula generoko landareak ingurune heze eta putzutsuetan bizi dira. Biek gai itsaskorrak dituzte euli, eltxo, inurri eta horrelakoak harrapatzeko.
Drosera generokoen hostoak gai itsaskorra duten ile bilakatu dira. Ileok kolore gorria dute intsektua erakartzearren, baina horretarako uraren modura distira egiten duten tantatxoak ere badituzte muturrean. Intsektuak tanta horietan itsasten dira. Hori ez ezik, ileak okertu eta etzan egiten dira intsektuen mugimenduek kitzikatuta, eta azkenean ileek intsektua guztiz inguratzen dute.



Pinguicula generoko landareen hostoek ez dute itxura berezirik, euren distira izan ezik. Hala ere, barrengorriaren usainaren modukoa isurtzen dute intsektuak erakartzeko eta hostoetan itsatsita gera daitezen. Ondoren, bai Pinguicula-k eta bai Drosera-k, intsektuak desegin eta zurgatu egiten dituzte.

