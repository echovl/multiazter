K-bot robota

Robotak aspaldi erabiltzen dira industrian; jostailuak ere badaude. Giza itxurakoak ere badaude, baina, itxuraz gain, gizakia bezala mugituko den robota lortzea da robotikaren erronketako bat. K-bot robota urrats bat gehiago da.
Giza aurpegia imitatzen duen robota da K-bot. AAAS (American Association for the Advancement of Science) erakundearen urteroko biltzarrean aurkeztu dute eta orain arte garatu den robot-buru aurreratuena dela esan daiteke.
K-bot robotak aurrean jartzen zaion edonoren keinuak imitatzen ditu. Aurpegikoak, hori bai!
Begietan dituen kamera batzuez baliatzen da parekoaren aurpegiko mugimenduei jarraitzeko. Ondoren, programa aurreratu bati esker, plastikozko azalaren azpian dituen 24 gihar mekanikoak mugitu eta keinua imitatzen du. Eta, hori, segundo bat baino azkarrago.
Robota David Hanson-ek garatu du. Haren hitzetan, epe laburrean, giza gorputza osorik imitatzen duten robotak izango ditugu kalean.

