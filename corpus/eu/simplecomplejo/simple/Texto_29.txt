Kate trofikoa edo elika-katea

Bizidunak elikaduraren ikuspuntutik duten erlazioaren arabera sailka daitezke. Sailkapen horretan bakoitzak bere maila du, baina maila horiek bata besteari lotuta daude segida bat osatuz, katea bat bailitzan. Horregatik erabiltzen da katearen konparazioa.
Elika-katearen oinarrizko mailetan elikagaien oinarrizko ekoizleak daude, hau da, eguzkiaren energiaz baliatzen direnak bizitzeko. Landareak izaten dira horiek.
Oinarrizko maila horietan dauden bizidunak hurrengo mailetako bizidunen elikagaia dira. Herbiboroenak, hain zuzen ere. Katearen hurrengo mailetan, ordea, herbiboroez elikatzen diren harrapariak daude. Harraparien ondoren, horien hilotzez elikatzen diren sarraskijaleak agertzen dira. Sarraskijaleok herbiboroen hilotzak ere jaten dituzte, harraparien hilotzez gain. Azkenik, hurrengo kate-mailetan edo aurrekoetatik ateratako zeharkako adarretan, hildako edozein bizidun deskonposatzen duten onddo eta mikroorganismo detritiboroak agertzen dira. Eta, horrela, bizidunen mineralak lurrera itzultzen dira, berriz ere.
Gainera, katearen beste adar batean uretako landare eta algak leudeke oinarrizko mailetan. Landare horiek arrain eta bestelako bizidunek jaten dituzte eta horiek, era berean, harraparien elikagai dira. Azkenean, ‘uretako’ adar horretan ere sarraskijale eta mikroorganismo detritiboroak daude.
Ea irudiak ikusita (egin klik gainean) errazago ulertzen duzuen kate trofiko edo elika-katearena.
Dena den, kontuan izan kate-maila bakoitzean bizidun-espezie asko dagoela (herbiboro-espezie asko dago, harraparienak ere bai…) eta, modu batean edo bestean, batak besteari eragiten diotela. Gainera, bizidun asko ez da kate-maila bakarrean kokatzen, harrapari batzuk sarraskijale ere bai baitira, adibidez.
Azkenik, esan behar da elika-katean zeharkako adar ugari dagoela eta kateak bata bestearekin lotu ere egiten direla; azken finean, sare trofikoa deitzen zaiona osatzen dute.

