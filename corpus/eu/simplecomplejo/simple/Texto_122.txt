Zeruko bidaiariak

Udazken aldera hegaztien pasea ikusten da Euskal Herriko toki askotan, konturatu zarete inoiz?
Bai; hegazti migratzaileak dira han zeruan ikusten ditugunak, eta ugaltzen diren tokitik negua igarotzen duten lekuetara ari dira migratzen, Euskal Herriko zeruak zeharkatzen ikusten ditugunean.
Migrazioak uda-amaieran, udazkenean eta udaberrian gertatzen dira, baina udazkenekoa da ugariena eta ikusgarriena, populazioa berrikitan ugaldu baita.
Hegazti bakoitzak bere migratzeko molde eta leku bereziak baditu ere, Euskal Herriko zeruak zeharkatzen dituzten txoriek Europako iparraldetik hegoaldera eta Afrikara egiten dute bidea; horiek dira, adibidez, usoa, kurriloa, antzara, zenbait ahate-mota edo limikoloak. Gure ingurune, giro eta kondizio klimatikoen arabera, batzuetan itsasotik sartzen dira eta besteetan Pirinioetatik. Espezie batzuek kostari jarraitzen diote, hezegunetik hezegunera.
Hegaztiek taldean migratzen dute. Kurriloek, adibidez, V itxura hartzen dute zeruan; usoak, aldiz, multzo handitan ibiltzen dira. Iparraldeko lur-eremuetan negua iristean, intsektu-populazioa txikitzen zaie eta orduan itzultzen dira hegoaldera.
Paseak ikusteko oso leku egokiak dira Etxalarko mendi-inguruak eta Organbidexkako lepoa. Urtero bezala, uso gehienak egun gutxi batzuetan igarotzen dira, eta ikuskizun zoragarria eskaintzen dute zenbait lekutan. Organbidexkan, adibidez, zenbatu egiten dituzte.

