Gekoak, oihanetako eskalatzaile finak

Gekoak sugandilen antza duten narrastiak dira. Intsektuak janez bizi dira eta mundu osoko oihanetan aurki daitezke.
Gekoak berezi egiten dituen ezaugarria edozein gainazaletan itsasteko daukaten gaitasuna da. Naturan ez da ezagutzen horrelakorik egin dezakeen beste animaliarik: bere gorputz osoaren pisua behatz bakar batekin eusteko gai da, eta ondo leundutako beirazko horma batetik lasai-lasai igo daiteke gorantz.
Eskalatzaile horren sekretua oinetan dago. Oin bakoitzeko behatzen azpialdean iletxo mikroskopikoak ditu, keta deitzen direnak. Keta horiek gainazalarekin egiten duten elkarrekintzari esker, edozein gainazaletan itsasteko gaitasuna ematen diete gekoei. Zientzialariek ikusi dute milioi bat ketek (guztiak txanpon baten barruan sar daitezkeenak!!) 20 kiloko haur bati eusteko bezainbat indar egiten dutela!
Tropikoetako herrialdeetan oso ohikoa da etxe barruko paretetan edo sabaian gekoak aurkitzea. Bertakoek ez dituzte kanpora botatzen, alderantziz, ongi etorriak dira, labezomorro eta antzeko intsektuak jaten dituztelako. Beraz, oporretan hara joan eta zure gelako sabaian geko bat ikusten baduzu, ez zaitez beldurtu!

