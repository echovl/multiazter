Armixen kuttuna: txokolatea


Txokolatezalea zara? Bai? Baita Armix ere! Kontuz ibili, beraz, txokolatea jaten ari bazara; hura inguruan badabil, puxka bat kentzen saiatuko da, seguru. Ai, txokolatea zuhaitzetan haziko balitz! Baina... orain gogoratzen dut, zuhaitzetan hazten da eta!
Kakao-zuhaitza lurralde bero edo epeletan hazten da, hala nola Afrikan, Hego eta Erdialdeko Amerikako herrialde askotan, Asiako zenbaitetan, Indonesian, adibidez. Zuhaitzaren izen zientifikoa Theobroma cacao da; eta ez da txantxa! Theobroma hitzak, grekoz, jainko-jainkosen janari esan nahi du. Haren fruituek errugbi-baloi baten itxura dute, eta barruan kakao-haziak dituzte. Txokolatea kakao-hazien barrenetik dator.
Baina ez da besterik gabe lortzen; aurrena lan handia egin behar izaten da. Hasteko, fruituak hartzitu egiten dira. Gero, haziak hartu eta eguzkitan lehortzen dira, eta xigortu eta txiki-txiki egiten dira. Horrela, pasta likido eta likatsu bat lortzen da, oso mikatza.
Horri azukre-piloa eta beste zenbait osagai gehitzen zaizkio, eta, beste pauso batzuk eman ondoren, listo dago txokolatea! Beltza, zuria, esneduna, fruitu lehorrekin, bonboi-itxurakoa... hamaika eratakoa izan daiteke. Eta denak dira onak!! Ummmm...
A, eta beste kontu bat, azkenekoa: kakaoaren osagai bat maiteminduta gaudenean gorputzean sortzen den berbera omen da. Feniletilamina izena du, eta, izena itsusia bada ere, zein gozoa den haren eragina...



