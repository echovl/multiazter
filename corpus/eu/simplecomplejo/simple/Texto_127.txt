Animalia homosexualak Oslon

Oslon ez ezik, mundu osoan daude jokabide homosexualak dituzten animaliak. Orain, Oslon ikus daitezke horren adibideak, Historia Naturalaren Museoak antolatu duen erakusketan.
Erakusketaren izenburua adierazgarria da: “Naturaren aurka? Animalien homosexualitateari buruzko erakusketa”. Nonbait, museoko arduradunek kontuan izan dute batzuentzat jokabide homosexualak ez direla 'naturalak'.
Izan ere, sexu bereko animalien arteko harreman sexualek ez dute espeziearen iraupena bermatzen. Eta, eboluzioaren teoriaren arabera, espeziearentzat onuragarriak ez diren jokabideak edo aldaerak desagertu egiten dira.
Alabaina, sexu bereko animalien arteko harreman sexualak ez dira batere arraroak. Hasi zomorro txikienetik eta kaxaloteraino, zientzialariek 1.500 espezietan baino gehiagotan ikusi dituzte homosexualtzat jo daitezkeen jokabideak.
Hortaz, pentsatzekoa da onuraren bat ekartzen dutela... Eta bai, hala da. Zientzialariek ikusi dutenez, tximino-espezie batean, esaterako, harreman homosexualak eta bestelako sexu-jolasak ezinbestekoak dira taldearen egiturari eusteko. Beste espezie batzuetan, gazteak trebatzeko, hierarkiak ezartzeko eta, noski, plazera eman eta jasotzeko izaten dituzte harreman homosexualak. Adibidez, jirafa arrek denbora asko ematen dute lepoa igurzten, eta, sarritan, elkar estali eta orgasmo nabarmena izaten dute.
Horrelako jokabideekin zer bilatzen duten alde batera utzita, gauza bat ezin da ukatu: animalien homosexualitatea ez da naturaren aurkakoa.


