Angula txikiak, abenturazale handiak

Nola, arrain txikiak ez direla jan behar? Bai, bai, arrazoia duzue. Kasu honetan, ordea, asko saiatzen dira justu aurkakoa egiten.
Beharbada, angulak jateko irrikatan egoten diren horietako batzuek ez lukete hainbesteko gogoa izango, angula eta aingiren bizitza zer gogorra den jakingo balute. Izan ere, bidaiari handiak dira, eta aldaketa asko egiten dituzte bizitzan, bizileku eta egoera berriei egokitzeko.
Hasteko, Ozeano Atlantikoaren erdialdean dagoen Sargazo itsasoan jaiotzen dira. Une horretan larbak dira, eta, korronteak eramanda, Marokora, Mediterraneoko mendebaldera eta Europako Atlantikoko kostaldera iristen dira; hau da, Oriora, Bidasoara, Debara... Han hartzen dute angularen itxura.
Eta, ordura arte itsasoko ur gazian ibili diren arren, ibaira sartzen dira. Han, pixkanaka, eta inork ez baditu harrapatu, angula izateari uzten diote. Gardentasuna galtzen dute, eta kolore hori-berdekara hartzen dute. Sasoi horretan, aingira horia deitzen zaie, eta orduan definitzen zaie sexua. Beraz, bitartean, ez dago ez emerik ez arrik, denak berdinak dira. Hori bai berdintasuna!

Aingira horiek urte batzuk egiten dituzte ibaian. Baina ugaltzeko itsasora itzuli behar dute. Aurretik, ordea, beste aldaketa batzuk izaten dituzte: ilundu egiten dira, ugal organoak garatzen zaizkie... Eta prest daudenean, han doaz berriro, Atlantikoaren erdialdera. Sei hilabeteko bidaiaren ondoren iristen dira ugaltzen diren lekura. Bikotea topatzen dute, arrautzak erruten dituzte, eta... hil egiten dira. Akabo. Hor bukatzen da aingiren bizia. Abentura galanta, ez?

