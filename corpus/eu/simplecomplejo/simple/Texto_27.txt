Albert Einstein


Unibertsoaren kontzeptua irauli zuen, baina erlatibitatearen teoria du ekarpen ezagunena.
Fisikari alemaniarra, Suitzan eta AEBetan nazionalizatua (Ulm, 1879 - Princeton, 1955). Zientzia modernoaren berritzaile handienetakoa. Irauli egin zuen unibertsoaren kontzeptua eta, bere teoriekin, teknologia nuklearraren oinarriak finkatu zituen.
Ikasketa ertainak Munichen egin zituen eta 1896an Zuricheko Institutu Politeknikoan matrikulatu zen, baina, erdipurdiko ikaslea zen (gutako asko bezala) eta ez zuen jarraitzerik lortu. Amaren eraginez biolina ikasten hasi zen eta zaletasun handia izan zion bizi guztian Suitzar nazionalizatu zen 1901ean eta Bernako patente-bulego federalean topatu zuen lana (1902-1909). Lanak uzten zizkion tarteetan ikertzen jardun zuen eta ordukoak dira bere aurkikuntza iraultzaileenetako batzuk.
1905ean bost lan argitaratu zituen, baina batez ere hiru oso garrantzitsuak (higidura browndarraren teoria zinetikoa formulatu zuen, fotoiaren azalpen teorikoa eman zuen eta Erlatibitatearen teoria berezia azaldu zuen). Aurkikuntza haiek hainbat unibertsitatetan irakasteko eta katedrak eskuratzeko ateak ireki zizkioten.
1916an argitaratu zuen grabitazioaren eredu berria ematen zuen Erlatibitatearen teoria orokorra. Bertan, denbora eta espazioaren kontzepzio berriak eta masaren eta energiaren arteko erlazio estua (E = mc2) jaulki zituen. 1921ean Fisikako Nobel saria eman zioten, 1905ean aurkitu zuen efektu fotoelektrikoaren legeagatik.
Jatorriz judua izaki, 1933an ihes egin zuen Alemaniatik eta, Parisen eta Belgikan egon ondoren, AEBtara joan zen. Princetongo Goi-mailako Ikasketen Institutuan eskaini zioten katedra onartu zuen.
Eztabaida askotan esku hartu zuen bere karreran zehar eta gai orokor zein zientifikoei buruzko iritziak ere argitaratu zituen. 1939an gutun bat sinatu zuen Roosevelt lehendakariari ikerkuntza-programa bat sor zezan eskatzeko. Ondorioz, Manhattan proiektua gauzatu zen; hark egin zuen bideragarri 1942an lehenengo erreaktore nuklearra eraikitzea eta 1945ean bonba atomikoa. Dena den, berak ez zuen bonba egiten parte hartu, eta egin zitekeela ikusi zuenean, ez erabiltzeko eskatu zion Roosevelti beste gutun batean. Bigarren Mundu-Gerra amaituta, Einsteinek irmo egin zuen arma nuklearrak garatzearen aurka.
Albert Einsteinek erlatibitatearen bi teoria agertu zituen.

Lehena, Erlatibitatearen teoria berezia (1905), sistema inertzialei dagokie, hau da, azeleraziorik ez duten sistemei. Bertan, Einsteinek dio, gorputz baten masa handitu egiten dela abiadurarekin. Bai, bai, zenbat eta azkarrago ibili masa gehiago dugula.
Gainera, gorputz baten masa eta energia errealitate fisiko beraren bi agerpen-modu direla eta elkarren menpeko direla ere (E = mc2 ekuazioak adierazten duena) ondorioztatu zuen.
Horrekin lotuta, denbora ez da jadanik magnitude absolutua, abiaduraren arabera aldatzen dena baizik. Horregatik, zenbat eta azkarrago bidaiatu hainbat mantsoago pasatzen da denbora.
Bigarrena, Erlatibitatearen teoria orokorra (1916), aurreko teoriaren hedapena izan zen. Sistema azeleratuak edo ez-inertzialak hartu zituen kontuan. Bertan, grabitazioaren eredu berri bat landu zuen: unibertsoa lau dimentsioko gisan aurkeztu zuen (bai, bai, 4 dimentsio –4D–, ezker-eskuin, atzera-aurrera, gora-behera eta denboraren dimentsioa). Ondorioz, masak espazioa kurbatu egiten duela baieztatu zuen. Eta horren ondorioetako bat da Eguzkiaren atzean dauden objektu batzuk ikusi egin ditzakegula. Izan ere, Eguzkiaren masak argia desbideratu egiten du eta atzean dauden objektuek igorritako argiak, ibilbide zuzena egin ordez, Eguzkia inguratu egiten du.

(Iturria: Euskal Hiztegi Entziklopedikoa; Klaudio Harluxet Fundazioa
Argazkiak: http://www.th.physik.uni-frankfurt.de/~jr/physpiceinstein.html)

