Eguzkiko eguraldia aurresaten

Aditu askok igarotzen dute eguna zerura begira, hurrengo egunean zer eguraldi egingo duen aurresateko.
Londresko unibertsitateko fisikari-talde bat berriz, gure atmosfera baino urrunagoko eguraldia aurreikusten saiatzen ari dira, Eguzkiko eguraldia hain zuzen.
Eguzkiaren gainazala ez da batere lasaia. Ekaitzak, erupzioak eta haize bolada bortitzak oso ohikoak dira, eta, Eguzkia oso urrun dagoen arren, horien eragina Lurrean ere nabari daiteke.
Ipar eta Hego poloetan ikusten diren aurora borealak, adibidez, Eguzkiko haizeak ekarritako partikulek atmosferarekin talka egitean sortzen dira. Horretaz gain, haizea oso bortitza bada, Lurrean eragin latzak izan ditzake. Esaterako, Eguzkitik etorritako haize bolada baten ondorioz, izugarrizko itzalaldia gertatu zen 1989an Kanadan.
Londresko fisikari horiek Eguzkiko eguraldiaren nondik norakoak aztertzen dabiltza aspalditik eta teoria bat garatu berri dute aurkitutakoarekin. Diotenez, Eguzkiaren barnealdea etengabe mugitzen da, eta horrek Eguzkiaren gainazalean eragiten omen du eta horrela sortzen omen dira erupzioak eta haize-ekaitzak.
Beraz, laster, Lurreko eguraldiaz arduratzeaz gain, Eguzkikoaz ere arduratzen hasi beharko dugu!

