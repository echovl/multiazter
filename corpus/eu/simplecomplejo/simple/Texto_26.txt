Arrokak orbitan

Marte eta Jupiterren artean, gure eguzki-sistemak badu eraztun bitxi bat
Eguzki-sistemako asteroide gehienak Marteren eta Jupiterren artean daude. Espazioko leku horri â€˜asteroidezko gerrikoaâ€™ deitzen zaio eta forma irregularreko milioika planeta txiki dago bertan. Eguzki-sistemako planeta guztiak bezala, asteroideak ere Eguzkiaren inguruan biraka dabiltza, baina egiazko planetak izateko txikiegiak dira: handiena Zeres da eta mila km-ko diametroa du. Asteroide izateko izugarri handia da, baina, hala ere, Lurra baino 2.200 aldiz txikiagoa da! Asteroide gehienak etxe bat baino txikiagoak dira! Baina zer egiten dute, ordea, horrelako arrokek Jupiterren eta Marteren artean? Astronomo batzuek erantzuna aurkitu dutela uste dute; asteroide horiek sortzea lortu ez zuen planeta baten hondakinak direla uste dute.
Baina zer esan nahi du horrek? Eguzki-sistema sortzean, asteroideen antzeko arroka-puskak batu eta bederatzi planetak osatu ziren. Marteren eta Jupiterren artean dauden asteroideek ere gauza bera egin zezaketen, baina Jupiterren erakarpen-indarrak eragotzi egin zien. Hor, beraz, hamargarren planeta batek egon behar zuen!
Batzuetan, asteroideek beraien artean talka egitean, horietarik bat orbitatik kanporatzen da. Eta orduan, beste planeta batekin, Lurrarekin adibidez, talka egiteko arriskua sortzen da, nahiz arrisku hori oso txikia izan. Duela 65 milioi urte hori gertatu zen, eta inpaktu hori izan daiteke dinosauroak desagertzearen arrazoia. Baina berriz horrelako zerbait gertatzeko arriskua oso txikia da! Izan ere, aukera gehiago dago loterian bi aldiz jarraian irabazteko asteroide batek 1.000 urte baino lehenago Lurrarekin talka egiteko baino. Beraz, aurrerantzean ere lasai lo egin!

