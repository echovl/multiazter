Zer zerikusi dute saguzarrek, izurdeek eta igel honek?

Amolops tormotus izena du zientzialariak harritu dituen Txinako igelak. Uharretako belarri ahurreko igela ere deitzen diote; ondo izen deskriptiboa, alajaina! Izan ere, uharretan bizi da, eta belarria barrurantz du, garezurrean duen zulo baten barruan.
Eta zer zerikusi du igel horrek izurdeekin eta saguzarrekin? Hona hemen aztarna txiki bat: saguzarrek eta izurdeek, beste itsas ugaztunek eta karraskari batzuek bezala, ultrasoinuen bidez komunikatzeko gaitasuna dute. Denak ugaztunak dira. Baina orain zientzialariek frogatu dute ugaztuna ez den beste animalia bat ere ultrasoinuak igortzeko eta entzuteko gai dela.
Asmatu duzu zein den animalia hori, ezta? Bai horixe, Amolops tormotus da, hau da, uharretako belarri ahurreko igela. Nonbait, horretarako gai izatea oso lagungarria da bizi diren inguruan komunikatu ahal izateko, ur-soinuak beste guztiak estaltzen baititu uharretan.

Eta... zer gertatuko litzateke igel horri musua emanez gero? Proba egin nahi?

