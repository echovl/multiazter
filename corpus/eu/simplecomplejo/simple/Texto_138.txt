Morfeoren besoetan

Zenbat gauza gertatzen den zu lo zaudela!
Beste egun bat bukatu da: gabon guztioi!
Mantapean sartu eta begiak ixten dituzu. Zure pentsamenduak badatoz eta badoaz… Koherentzia desagertu egiten da eta airean zabiltzala iruditzen zaizu. Batzuetan, hutsean eroriko zarela iruditu eta, bat-batean, esnatu egiten zara. Normala da: denetan arinena den loaren 1. etapan besterik ez zeunden.
Atsedena ezerk aztoratzen ez badu, 2. etapara pasatuko zara. Ohean sartu eta 20 minutu geroago, 3. etapa dator. Zure tenperatura jaitsi egiten da apur bat eta bihotz-taupadak gutxitu. Zure muskuluak oso lasai daude. 4. etapan sartuko zara orain.
Lo sakonean zaude. Zaila izango litzake zu esnatzea, nahiz eta 45 minutu bakarrik diren lo zaudela! 20 minututik behin, posizioa aldatzen duzu. Berriro 3. etapara itzultzen zara. Gero, 2. etapara eta 1. etapara. Zure tenperatura igo egiten da. Arnasa eta bihotz-taupadak abiadura handiagoan dabiltza. Zer gertatu da? Lo paradoxala hasi da!
Lo paradoxalean, zure burmuina oso aktiboa izaten da. Normala da, memento horretan agertzen baitira amets gehienak. Zure begiak, betazalpean, oso azkar mugitzen dira. Zure muskuluak, aldiz, paralizatuta daude. Horrek, amesten dituzun mugimenduak egitea oztopatzen dizu. Horra zergatik duzun hainbeste zailtasun gauetan agertzen diren munstroetatik ihes egiteko!
Ametsen pasartearen ondotik, 4., 3., 2., eta 1.etapara itzultzen gara, errusiar mendietan bezala! Goizeko iratzargailuaren soinuak bidaia moztu dizu, eta egun berria hasten da…

