Hegazkin berdeena

Horren gakoa arintasuna da. Oso hegazkin arina da, eta, beraz, ez du erregai askorik behar hegan egiteko; horren ondorioz, neurri bereko beste hegazkinek baino % 20 karbono dioxido gutxiago isurtzen du. Hegazkina arintzeko, aluminioaren ordez karbono-zuntza erabili dute, eta, hala, Airbus konpainiaren antzeko hegazkin batek (A330-200) baino 13-18 tona gutxiago pisatzen du.
Dirudienez, ingurumenaren aldeko mezuak eragina izan du erosleetan, dagoeneko 600 eskaera baino gehiago jaso baititu Boeing konpainiak. Hala ere, beste konpainiek ere erabili dute argudio hori bera, eta gutxi kutsatzen duten hegazkinak dituztela adierazi dute. Airbusek berak bidaiariak garraiatzen dituen hegazkin handiena du, A380 izenekoa. Boeing787ak baino bi aldiz bidaiari gehiago eraman ditzake, eta, materialen pisua ere aintzat hartu dutenez, bidaiari bakoitzeko karbono dioxido gutxien isurtzen duen hegazkina da, Airbusen esanean.
A380 hegazkina dagoeneko airean da, eta ikusteko dago Boeing787ak itzala egingo ote dion; baina, behintzat, hegazkin-konpainiak hegazkin ‘berdeak’ egiten saiatzen ari dira, eta horrek denoi egiten digu mesede, hegazkinez bidaiatu edo ez.

