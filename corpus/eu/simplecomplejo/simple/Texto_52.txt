Dinosauro-fosil gehiago

Beste dinosauro baten fosilak aurkitu dituzte Brasilgo Amazonian. Adituek Amazonsaurus maranhensis izena jarri diote. Izan ere, espezie hau Maranhao probintzian aurkitu dute.
Brasilgo unibertsitateko iturrien arabera, arkeologoek aurkitu dituzten fosilak duela ehun milioi urte inguru bizi izan zen espezie batenak dira, lepo luzeko eta altuera handiko dinosauro belarjale batenak, hain zuzen ere.
Dinosauroak duela 220 milioi urte Lurrean bizi ziren narrastiak dira. Animalia haiek 160 milioi urte iraun zuten. Azal gogorreko arrautzak ipintzen zituzten, horrela hobeto babesten baitzen barruan zegoen kumea. Batzuk belarjaleak ziren; beste batzuk, berriz, haragijaleak.

