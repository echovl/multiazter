Britainia Handiko leize-arte zaharrena

Duela 12.000 urteko hiru animaliaren irudiak aurkitu dituzte, Britainia Handiko historiaurreko leize-arterik zaharrenak.
Hiru animalietatik bat ahuntza izan daiteke, eta beste biak hegaztiak: zisnea edo beltxanga bata eta hegazti harrapari bat bestea. Oso leku malkartsuan aurkitu dituzte, Creswell-eko amildegietako leizeetan.
Harritzekoa da orain arte historiaurreko zein artelan gutxi aurkitu diren Britainia Handiko leizeetan. Harritzekoa da, garai hartan Britainia Handia kontinenteari lotuta zegoelako. Eta kontinentean margoak egiten zituzten giza taldeak zeudenez, pentsatzekoa da Britainia Handian ere egongo zirela. Hala ere garai hartako oso margo gutxi dago. Batzuek inguru hartako klima hezeari leporatu diote horren errua, hezetasunaren eraginez artelanak hondatu egin direla uste baitute.
Gizaki modernoa (Homo sapiens) duela 45.000 urte inguru iritsi zen Europara; 15.000 urte geroago, ordura arte kontinenteko biztanleak izan zirenak ordezkatu zituen: Neanderthalak (Homo neanderthalensis). Iritsi berriek artelan ikusgarriak egin zituzten Europan, esaterako, Altamirako irudi ezagunak.

