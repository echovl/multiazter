Har espioiak

Intsektu askoren bizitzan, har bezala igarotzen duten denboran eginbehar garrantzitsuena jatea da. Har asko belarjaleak dira eta oso denbora-tarte txikian landare piloa jateko ahalmena dute.
Batzuetan harrek duten gose aseezin hori gizakiarentzat kaltegarria suerta daiteke. Uztak hondatzeko adinako gosea izaten dute eta askotan artoaren, kotoi-landarearen eta tomatearen uztak guztiz gal daitezke haien erruz.
Landareek, hala ere, badituzte harren erasoetatik babesteko mekanismoak. Batzuek, esaterako, harrentzat pozoitsuak diren gai kimikoak ekoizten dituzte. Horiek harren erasoa sumatu eta berehala pozoia ekoizteko seinale kimikoa bidaltzen dute. Seinalea bidali eta 24 ordura pozoiz betea egongo da landarea.
Babes hori egokia bada ere, har batzuek landarearen pozoiaren aurkako defentsa-mekanismoa ere garatu dute. Zientzialariek aurkitu dutenaren arabera, harrek landareak ekoizten duen seinale kimikoa ezagutzeko gaitasuna dute. Behin seinalea ezagututa, harrak landareak ekoiztuko duen pozoiaren aurkako entzimak sortzen ditu.
Entzima horiek pozoia desegiteko ahalmena daukate eta, horri esker, harrak landarea jaten jarrai dezake. Beraz, kasu batzuetan behintzat, landareen defentsak gainditzeko modua asmatu dute intsektuek.
Luze joko du intsektuen eta landareen arteko borrokak!

