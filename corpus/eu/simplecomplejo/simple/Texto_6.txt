Zergatik trabatzen zaie mingaina totelei?

Totelek hizketarako zailtasuna izaten dute, hitzak edo silabak errepikatzen dituzte eta kosta egiten zaie esaldia bukatzea.
Hizketarako arazo hori aspalditik ezagutzen da: bai Biblian baita hieroglifiko egiptoarretan ere azaltzen dira toteltasunari buruzko aipamenak. Baina zientzialariek ez zekiten zergatik gertatzen zen zehazki.
Orain, Alemaniako unibertsitate batean totelen eta ez-totelen garunak alderatu dituzte, eta alde txikiak badaudela ikusi dute. Gorputzeko funtzio bakoitza garuneko atal zehatz batean kontrolatzen da eta, hain zuzen ere, mingainaren mugimendua eta mintzamena kontrolatzen dituzten zentroetan ikusi dituzte desberdintasunak.
Nonbait, toteletan, eremu horiek lotzen dituen nerbio-konexioa normalean baino % 30 ahulagoa da. Ikertzaileen ustean, baliteke nerbio gutxiago egotea eta katea etetea, edo nerbioak gaizki antolatuta egotea. Nolanahi ere, toteltasunaren arrazoiak ulertzeko pauso garrantzitsua eman da.

