Dunak eraikitzen


Batzuetan sareak izaten dira, besteetan zumezko horma moduko batzuk. Hondarretan sartzen dira, eta haizeak haien kontra jo ohi du. Hondarra pilatzeko jartzen dira oztopo horiek, dunak sor daitezen, eta hondarrak ihes egin ez dezan.

Zein hondartzak galduko du hondarra lehenago, dunak dituenak ala dunarik gabekoak? Dunarik gabekoak, noski!
Dunak hondar-multzoak dira, eta haizeak mugitu egiten ditu, dunaren alde bateko hondarra beste aldean pilatuz. Zailagoa da dunetako hondarra urrutira eramatea, dunarik gabeko hondartza lau bateko hondarra eramatea baino.
Zuk zeuk egin dezakezu proba etxean: hondarra mugitu egiten da, eta oztopo baten babesean pilatu egiten da.
BEHAR DITUZU:
Hondartzako hondarra
Toki lehor eta lau bat, edo egurrezko ohol zabal bat
Ile-lehorgailu bat
Metalezko auto txikiak, jostatzeko erabiltzen dituzun horiek
ZER EGIN:
Bota hondarra egurrezko oholaren gainera (mahai bat izan daiteke). Eskuarekin, zabaldu ongi hondarra, eta lautu. Jarri autotxoak nahi duzun tokian, eta hondoratu apurtxo bat hondarretan.
Mahaiaren albo batetik, baina mahaitik ez oso hurbil, eman haizea ile-lehorgailuarekin (eskatu laguntza heldu bati).
Pilatu da hondarrik autoen inguruan? Autoak estalita geratu dira? Kontuz, ile-lehorgailuak indar handia baldin badu, hondar guztia mahaitik behera botako dizu, eta hondarrik gabe geratuko da zure hondartza!


