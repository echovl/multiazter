Patata-zomorroa

Patata erein eta landarea lurretik atera ondoren, patata-zomorroak ere agertzen dira baratze eta soroetan. Nahikoa kakalardo politak dira, ikusgarriak behintzat bai!, baina patata-landarea janez bizi direnez, kalteak ere eragiten dituzte.
Patata-zomorro horiek betidanik gure artean egon direla pentsa genezake, baina, benetan, patataren "atzetik" etorri ziren.
Patata jatorriz Ameriketakoa da; beraz, hemen ez zegoen patatarik Ameriketatik ekarri arte.
Eta zomorroa ere bertatik etorria da, Ameriketatik.
Azken finean, bere jatekoa (patata) Europara ekarri bazuten, zergatik ez etorri bera ere?
Patata-landareekin batera ontzira sartu, Atlantikoa zeharkatu eta, hala!, lurralde berriak bilatzera!

