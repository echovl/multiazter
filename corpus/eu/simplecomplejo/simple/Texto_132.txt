Animalien mozorroak

Zer da hau: hostoa, lorea... harria? Ai ene, animalia bat da eta! Izan ere, animalien munduan Inauteriek urte osoa irauten dute. Batzuek beren harraparietatik babesteko hartzen dute itxura berezia, beste batzuek beren harrapakinetara oharkabean hurbiltzeko, eta beste zenbaitek, bikotekidea erakartzeko.
Kolore-aldaketa da kamuflatzeko moduetako bat. Kameleoiak, adibidez, inguruaren kolorea hartzen du, eta zaila izaten da bistaz bat-batean bereiztea.
Beste animalia batzuek, aldiz, inguruko objektuen itxura dute: adar txikiak, loreak, algak etab. Horren adibide dira intsektu makila eta intsektu hostoa. Armiarma batzuek, orkidea loreen itxura hartzen dute, eta, benetako lorearen ondoan jarrita, ia ez dago bereizterik bata bestetik.
Bitxia da zebraren eta tigrearen kasua; haien estrategia inguruneko habitatean integratzea da. Bizi diren inguruetan, landaredia altua da, eta marra bertikalak dira nagusi paisaian. Horregatik, eboluzioaren ondorioz, bai zebrek eta bai tigreek marra bertikalak dituzte azalean. Baina oso helburu desberdinak dituzte batzuek eta besteek. Izan ere, harraparietatik errazago alde egiteko dituzte marrak zebrek; tigreek, berriz, beren harrapakinetara errazago hurbiltzeko dituzte.
Badira, hala ere, atentzioa eman nahi duten animaliak. Tximino batzuen kasua da hori, adibidez. Baina estrategia hori, nabarmen, emea erakartzeko erabiltzen dute. Tximino honek mozorroa daramala dirudi, ezta?

