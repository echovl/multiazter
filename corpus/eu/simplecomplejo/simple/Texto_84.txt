Asun-erresumina

Nork ez du jasan noizbait asun edo osinen erredura?
Udaberria aurrera doa eta dagoeneko asunak ederki hazita daude.
Eta eguraldi beroekin mauka laburrean edo galtza motzetan ibiltzen garenez, kontu izan beharko dugu. Inork pentsatuko du guri erresumina eragiteko ez bestetarako erretzen dutela asunek.
Baina, berez, beren burua defendatu besterik ez dute egiten.
Bai, bai, animaliek jan ez ditzaten duten defentsa da erretzea.
Horretarako ia ikusi ere egiten ez diren arantzatxo ugari dituzte eta horietan azido formikoa dago (inurriek ere azido bera erabiltzen dute erasotzaileetatik babesteko).
Esaten denez, asunak eskuan hartzeko nahikoa da arnasari eustea. Nahi baduzue egin proba; hori bai, trikimailuak balio ez badu, lokatzaz edo menda-landareaz igurtzi eskua, erresumina arintzeko.

