Hagin pozoitsua

Hagina klima fresko eta hezeko tokietan hazten den zuhaitza da. Garai batean ugariagoa izango zen, baina gaur egun mendialde jakinetan soilik bizi da Euskal Herrian, eta ez da oso ugaria.
Baina hagina ezaguna da zuhaitz pozoitsua delako. Beste landare-espezie asko bezala, haginak pozoia du landarejaleetatik babesteko.
Dena den, gure gaurko zuhaitzak badu bitxikeria bat: fruituak ez dira pozoitsuak!
Eta hori zergatik? Fruituek ez al dute babesik behar? Ez bada! Haginaren haziak ez dira haizeak garraiatzen dituenetakoa; animaliez baliatzen dira haziak ernetzeko toki berrietara eramateko.
Hain zuzen ere, animaliek (gehienetan txoriek) fruitua jan, fruituaren mamia digeritu eta hezurra (hau da, hazia) gorotzetan kanporatzen dute. Guk ere, gereziak edo olibak osorik jango bagenitu, hezurra gorotzetan kanporatuko genuke. Azkenik, hezur edo hazi horiek toki egokian erortzen badira, ernetu eta zuhaitz berria sortuko da; askotan lehen zuhaitzetik oso urrun.
Horregatik haginaren zati guztiak pozoitsuak dira, baina fruituak ez; animaliek fruitua jan eta hezurrak beste norabait eramatea behar duelako. Areago, fruituak gorri-gorriak dira, fruitu-jaleentzat erakargarriago baitira.

