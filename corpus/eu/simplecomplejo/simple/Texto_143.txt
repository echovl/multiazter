Erleak geometrian aditu


Erlauntzetako abaraskak gelaxka hexagonalez eratuta daude. Ezaguna da gelaxka horiek duten forma geometrikoa, baina zergatik forma hori? Eraikuntza-lanetan erleek mosaiko homogeneoa lortu behar dute, aprobetxatzen ez den gunerik ez uzteko. Horregatik bilatu dute eztia gordetzeko gelatxo horientzako erarik aproposena.
Gelaxken hormak argizariz eginda daude. Abaraska egiteak energia handia eskatzen die erleei, baina badirudi aukeratutako forma dela egokiena argizari gutxi erabilita ahalik eta ezti gehien gordetzeko. Gelaxken forma hexagonala aukera egokia den aztertzeko, beste forma batzuekin konpara daiteke. Perimetro bera duten triangelua, karratua, hexagonoa eta zirkulua hartuta, esate baterako, haien azalerak konpara daitezke. Zirkulua da azalera gehien duen forma, baina, gelaxka zirkularrak elkarren ondoan jarriz gero, haien artean aprobetxatzen ez diren tarteak geratzen dira. Hexagonoa da azaleran bigarrena, eta hexagonoen artean ez denez tarterik geratzen, hori da, azkenean, aukerarik egokiena. Hala, argizari-kantitate jakin bat erabiliz gelaxkaren azalera eta edukiera handiena lortzen dute.
Erleen lanak hainbat eta hainbat aditu harritu ditu. Darwinek berak ingeniaritzako maisu-lantzat jo zituen abaraskak, era ezin hobean ekonomizatzen baitituzte erleek lana eta argizaria.

