Antibiotikoekin sendatu ezinik?

Gizaki eta animaliek jasaten ditugun gaixotasunetako asko bakterioek eragindakoak dira. Eta horiei kontra egiteko antibiotikoak erabiltzen ditugu.
Bakterioak? Zer dira, baina? Bakterioak izaki txiki-txikiak dira; pentsa! mikroskopioa behar da bakterioak ikusteko. Toki askotan bizi dira eta batzuek, ez guztiek, gaixotasunak eragiten dizkigute.
Zenbaitetan besterik gabe gaixotzen gara bakterio asko dagoen tokietan ibilita eta, beste zenbaitetan, gure makalaldiren batez edo zauriren batez baliatzen dira gure gorputzean sartzeko.
Garai batean jende asko hiltzen zen horrelako gaixotasunen ondorioz (gaur egun ere bai munduko zenbait tokitan).
Baina 1928an Alexander Fleming-ek penizilinak bakterioak hiltzen zituela aurkitu zuen ustekabean. Laborategiko saiakuntza lizundu egin zitzaion eta ikertzen ari zen bakterioak hil. Lizunak sortzen duen penizilina izan zen bakterioak hil zituena. Beraz, hura izan zen lehenengo antibiotikoa: penizilina. Geroztik, asko erabili zen gaixotasunak sendatzeko eta antibiotiko-mota gehiago ere garatu dira. Adibidez, bankomizina.
Baina, beste gauza askotan bezala, antibiotikoen kasuan neurriak badu eraginik, gehiegi erabiltzeak kaltea eragiten baitu.
Batetik, antibiotiko asko hartzea ez da ona gorputzarentzat, ahuldu egiten baita. Gainera, jende askok gaizki hartzen ditu antibiotikoak. Izan ere, sintomak pasa arren antibiotikoa hartzen jarraitu behar izaten da bakterio guzti-guztiak hil daitezen. Bestela, bizirik geratzen diren antibiotikoak erresistente bihurtzen dira eta, berriz antibiotikoa hartzean, ez dira hiltzen.
Dagoeneko hasi dira antibiotiko batzuei guztiz erresistente diren bakterioak agertzen. Izan ere, ospitaleetan nahiko arrunta den Staphylococcus izeneko bakterio batzuk bankomizinari erresistente direla ikusi dute.
Beraz, badakizue ahalik eta antibiotiko gutxien hartu, baina behar denean tratamendua sendagileak agindu bezala egin.
Irudi-oina: Staphylococcus aureus bakterioa 


