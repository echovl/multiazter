Estralurtarrak bilatzeko teleskopio-sarea

Kalifornian, Estatu Batuetan, berrogeita bi irrati-teleskopio jarri dituzte zerura begira, estralurtarrak edo bizi estralurtarraren arrastoren bat topatzeko asmoz. Hori azpimarratu dute komunikabide gehienek, horixe baita deigarriena. Edonola ere, hori baino gehiago, askoz gehiago, topatu nahi dute irrati-teleskopioaren bidez.
Berrogeita bi horiek 350 irrati-teleskopioz osatutako sare baten lehen fasea dira. Sare osoak Allen teleskopio-sarea izena du, eta teleskopio erraldoi baten erara funtzionatuko du.
Orain arte zeuden irrati-teleskopioak oso teleskopio handiak ziren, edo, bestela, elkarri lotutako dozena bat antenaz osatuta zeuden. Tresna elektronikoak asko merkatu direnez, gaur egun merkeagoa da antena txiki asko egitea handi bat egitea baino. Eta horretaz baliatu dira Allen teleskopio-sarearen sortzaileak.
Allen teleskopio-sarearen helburua espazioko irrati-uhinak jasotzea eta interpretatzea da. Hain zuzen, espazioan dagoen edozein objektuk irrati-uhinak igortzen ditu. Seinale horiek oso baliotsuak dira astronomoentzat, objektuaren ezaugarrien berri ematen baitute: objektua zer den, non dagoen, eta beste xehetasun asko, gainerako uhinak jasotzen dituzten teleskopioek hauteman ezin dituztenak.
Eta dagoeneko hasi dira seinaleak jasotzen. Horien artean, egunen batean, artifizialki sortutako seinaleak topatzea espero dute. Horrek esan nahiko luke izaki adimendun batek igorri dituela, alegia, estralurtarrak hor nonbait daudela!
Baina ez dakigu hori inoiz gertatuko ote den. Oraingoz, astronomoek egin dituzte gure galaxiatik hurbil dauden bi galaxien irrati-mapak. Begira zer polita den Andromeda galaxia! Eta, hemendik aurrera, jarraituko dute unibertsoa behatzen eta ikertzen. Ea zer topatzen duten!

