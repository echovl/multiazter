Eguzki-argia ura garbitzeko

Britainia Handian garatzen hasi diren metodo berri bati esker, eguzki-argiarekin ur kutsatua garbi daiteke.
Metodoa oso sinplea da: eguzkiaren argia eta titanio dioxidoa bakarrik erabili behar dira. Titanio dioxidoa, izenak alderantzizkoa pentsarazten badigu ere, gai kimiko oso erabilia da; haginetako pastan eta eguzkiko kremetan, esaterako, erabiltzen da.
Konposatu horrek duen gaitasunik handiena Eguzkiaren energia xurgatzekoa da. Energia horrekin ura osatzen duten molekulak deskonposatu ditzake, hau da, H2O-tik OH- konposatua askatzen du. Konposatu horrek uretan egon daitezkeen pestizidak eta antzeko molekula handiak txikiagoetan zatitzen ditu. Erreakzioaren bukaeran ura eta CO2 sortzen dira.
Honela gertatzen da garbiketa: ur kutsatuari titanio dioxidoa botatzen zaio. Gero, eguzki-argitan jartzen da ura eta, erreakzioa gertatu ostean, ontzi handi batzuetan gordetzen da. Hor dagoela, titanio dioxidoa hondoratu egiten da. Horrela, pilatu den guztia jaso eta ur gehiago garbitzeko berrerabil daiteke, inolako arazorik gabe.

