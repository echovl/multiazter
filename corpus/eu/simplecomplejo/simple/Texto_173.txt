Martin arrantzalearen mokoarekin tunelera


Eskuineko argazkikoa txoria da, Martin arrantzalea hain zuzen ere. Ezkerrekoa, trena, Shinkansen bala-trena. Antzeman diezu non duten antzekotasuna? Bai horixe, oso antzeko mokoa dute.
Shinkansen trena Japonian dago, eta munduko azkarrena da: orduko 300 km-ko abiaduran ibiltzen da. Bazuen arazo bat, ordea: abiadura horretan, presio-aldaketaren ondorioz, zarata handia sortzen zuen, adibidez, tunel batean sartzean.
Zarata hori murrizteko inspirazioa ez zuten laborategi batean aurkitu, naturan baizik. Izan ere, naturan ere badira oso azkar dabiltzan animaliak, eta txintik atera gabe dabiltzanak gainera! Adibide polita da Martin arrantzalearena. Artista hutsa da: hegan doala, ziztu bizian sartzen da uretan, arraina harrapatzera, erraz-erraz.
Martin arrantzalean inspiratuta, haren mokoaren itxura eman zioten trenaren muturrari ingeniariek. Horrekin, zarata gutxitzea lortu dute, eta, gainera, lehen baino % 10 azkarrago joanda ere, % 15 elektrizitate gutxiago behar du trenak. Dena, txori-mokoari esker. Martin arrantzalearen mokoa uretan sartzen den modu berean sartuko da Shinkansen trenaren muturra tunelean.

