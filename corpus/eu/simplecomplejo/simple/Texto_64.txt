Arratoiaren genoma

Zientzialari-talde batek arratoiaren genoma deskodetu du lehen aldiz.
Arratoiarena da ugaztunen artean deskodetzen den hirugarren genoma, gizakiarenaren eta saguarenaren ostean. Eta zer da genoma? Genoma espezie baten berezko geneen multzoa da.
25.000 gene inguru atzeman dituzte, eta horietatik % 90ek gizakiarekin eta saguarekin nolabaiteko erlazioa dutela ikusi dute. Hori dela eta, geneekin erlazionaturiko giza gaixotasunak arratoietan ere sortzen direla ondorioztatu dute.
Eta zein dira gizakiaren, saguaren eta arratoiaren genoma aztertu ondoren, zientzialariek atera dituzten ondorio garrantzitsuenak? Alde batetik, arratoiaren eta saguaren genoman gizakiarenean ageri ez diren gene batzuk aurkitu dituzte, besteak beste, usaimenarekin erlazionaturikoak. Horregatik, arratoien eta saguen usaimena gizakiarena baino zorrotzagoa da. Bestetik, arratoiak substantzia toxikoak edo toxinak apurtzeko gene gehiago ditu. Eta, azkenik, arratoiak gizakiak baino hiru aldiz azkarrago eboluzionatzen duela ikusi dute. Izan ere, arratoiaren genomak gene-mota ezberdin gehiago ditu.

