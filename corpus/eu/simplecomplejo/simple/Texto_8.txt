Izurde imitatzaileak

Aspalditik dakite zientzialariek izurdeek elkarrekin komunikatzeko gaitasun handia dutela. Gizakiek ia entzun ezin dituzten txistuak erabiltzen dituzte horretarako, eta egiten dituzten soinu ezberdinak kontuan hartuta, benetako elkarrizketak izaten dituztela dirudi.
Estatu Batuetan, gatibu jaio diren izurdeen txistu-hotsak aztertu dituzte eta aske jaiotakoen hotsekin konparatu. Antza denez, txistu-hots ezberdinak izaten dituzte batzuek eta besteek.
Txistu-hotsak aztertuz, gatibu dauden izurdeek gizakienak imitatu egiten dituztela konturatu dira. Gero soinu horiek erabiltzen dituzte elkarrekin komunikatzeko. Esaterako, izurdeen zaintzaileek janaria ekartzen dutela abisatzeko txistu luze bat erabiltzen dute. Gatibu dauden izurdeek ere txistu luze bera erabiltzen dute beste izurde bat erakartzeko. Aske bizi diren izurdeek, aldiz, gauza bera adierazteko txistu motzagoak erabiltzen dituzte.
Ume txikiek hitz egiten ikasten dutenean bezala, izurde gazteek ere inguruan entzuten dituzten hotsak ikasi eta errepikatzen dituzte, eta horrekin osatzen dute beren hizkuntza. Beraz, gizakiekin batera hazten badira, horien txistu-hotsak ikasiko dituzte komunikatzeko.

