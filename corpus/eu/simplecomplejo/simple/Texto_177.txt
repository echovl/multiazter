Toki guztietan daude!

Planeta osoan gizakiak baino intsektu gehiago dago landa bakar batean.
Baserri-landa batean sei miliar intsektu baino gehiago egon daiteke! Asko izateaz gain, anitzak ere badira: katalingorriak, tximeletak, inurriak, matxinsaltoak, mariorratzak… Orotara, milioi bat espezie baino gehiago dago. Eta, seguru, asko ez direla oraindik deskubritu ere egin!
Asko hurbiltzen bazaizkizu ikaratu egiten zara? Honezkero esango zizuten zomorro txikiek ez dituztela handiak jaten. Eta, egia da! Are gehiago, intsektuen gehiengo handiak ez du kalterik egiten. Eta ziztatzen dutenek ez dute inoiz arrazoirik gabe egiten…
Batzuek defenditzeko ziztatzen dute. Listafinak, erleak eta erle-mandoak adibide onak dira. Etsaiak erasotzen duela uste badute, eztena azalean sartuko diote. Ai, ai, ai! Baina ez dute inoiz atseginez ziztatzen. Pentsa, erleak bere biziaren truke ziztatzen du: abdomenaren parte bat eztenari lotuta geratzen da eta, ondorioz, denbora baten ondoren hil egiten da.
Eta zer uste duzu, defenditzeko ziztatu arren, eltxoak, euli beltzak eta mandeuliak arrazoirik gabe zirikatzen zaituztela? Ez, ez, ez! Guztiek ugaltzeko ziztatzen dute; edo hobeto esanda emeek, odolaren beharra baitute beren arrautzak elikatzeko. Dagoen tokira joaten dira odol bila, eta batzuetan txoriak edo igelak ere ziztatzen dituzte!
Intsektuak maitatzea ezinezkoa al da zuretzako? Armiarma ikusi orduko oihuka hasten zara? Berri bat: armiarma ez da intsektua. Intsektuek sei hanka dituzte eta armiarmak, berriz, zortzi.

