Pluton: Ilargia baino txikiagoa

Beti esaten da Pluton Eguzkitik urrutien dagoen planeta dela, baina adierazpen hori ez da oso justua.
Pluton eguzki-sistemako planeta guztietarik arraro eta ezezagunena da, dudarik gabe. Duela gutxi arte, gainera, ez genekien hor zegoenik ere! 1930ean aurkitu zuen Clybe Tombaugh astronomo estatubatuarrak. Geroztik, etengabe ari gara planeta horri buruzko gauzak ikasten. Pluton ikustea oso zaila da. Hain da txikia, ezen Ilargiak ere diametro handiagoa duela! Eta zer esanik ez bere posizioari buruz! Gure planetatik oso urrun dago. Teleskopio hoberenarekin so eginda ere argi txiki bat baizik ez da agertzen. Halere, badakigu, bere auzoak bezala, materia sendoz osatuta dagoela, (eta ez gasez), eta bere atmosfera metano- geruza fin batez eginda dagoela.
Plutonek 248 urte behar ditu Eguzkiari bira emateko. Bere orbita bitxiagatik, 248 urteetatik 20 Neptunoren orbitan pasatzen ditu. Beraz, Pluton ez da beti Eguzkitik urrutien dagoen planeta!
Plutonek Charon deitutako satelitea dauka bere inguruan biraka eta, horregatik, ‘planeta bikoitza’ dela esan da. Bi astroak oso hurbil daude bata bestetik eta Plutonen diametroa satelitearena baino apurtxo bat handiagoa besterik ez da. Gainera Charonen orbita-garaia Plutonen errotazio-garaiaren bera da. Horrek esan nahi du Charonek Plutoni itzulia emateko eta Plutonek bere baitako birak emateko denbora bera behar dutela.
Beraz, Plutonetik so eginez gero, Charon beti toki berean dago eta behatzaileak Pluton ez dela mugitzen pentsa lezake!

