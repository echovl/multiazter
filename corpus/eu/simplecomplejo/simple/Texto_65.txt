Ilargiaren alde gordea

Gure Ilargi maiteak alde bat ezkutatzen digu. Lotsatu egiten ote da?
Ilargia lotsatu… ez zara bada, Ilargian egongo? Ba, horrela bada, arrazoi duzu, Lurraren satelite bakarra benetan liluragarria da eta!
Nahiz eta bere diametroa Lurrarena baino lau aldiz txikiagoa izan, Ilargia eguzki-sistemako sateliterik handiena da. Ikustea hain erraza izanda, ikuspuntu guztietarik ezagutzen dugula pentsa liteke. Baina, Ilargia lotsatia da eta beti alde bera erakusten digu. Ilargi beteko gau eder batean ere, gure satelitearen aurpegi bat besterik ez dugu ikusten.
Ilargia bere faseengatik ere bada ezaguna: ilberria, ilgora, ilbetea eta ilbehera.
Pentsatuko duzun bezala, Ilargiak ez ditu bere zatiak galdu eta hurrengo fasean berreskuratzen! Ilargiaren irudikapena Eguzkiarekin duen jokoagatik aldatzen da! Eguzkiak ikusten dugun aldea argitzean, satelitea betea agertzen da; Eguzkiak gorderik dagoen aldea argitzean, aldiz, ilargi-berria.
Ilargia, oraingoz behintzat, gizakiak bisitatu duen astro bakarra da.
1969an, lehen aldiz, astronautek kraterrez, tontorrez eta ‘itsasoz’ osatutako zabalera esploratu ahal izan zuten. Ez zuten urez betetako itsasoa ikusi, baizik laba-isurtze gogortuak; Lurretik begiratuta, ikusten ditugun orban ilunak dira laba-isurtze gogortu horiek. Lehen astronautek ur-zabalerak zirela uste izan zuten, eta horregatik deitu ohi izan dira ‘itsasoa’.

