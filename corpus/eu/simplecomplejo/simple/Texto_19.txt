Laika, lehen txakur astronauta

Laika izeneko txakurra izan zen Lurrari buelta eman zion lehen izaki biziduna.
Laika 1957ko azaroaren 2an jaurti zuten Sputnik 2 espazio-ontziaren barruan. Sobiet Batasunaren proiektu hark izugarrizko oihartzuna izan zuen, ordura arte bizidunik gabeko sateliteak bakarrik bota baitziren espaziora.
Sputnik 1 izan zen espaziora joan zen lehen satelitea eta 18 kilo besterik ez zituen pisatzen. Sputnik 2ak, berriz, Laika barruan zuela, 113 kilo pisatzen zituen. Orduan, ia pentsaezina zen hainbeste pisatzen zuen espazio-ontzia aireratu eta Lurraren orbitan bueltaka jartzea, baina errusiarrek lortu egin zuten.
Laika txakurra Moskuko kaleetatik hartu eta satelitearen barrura ohitzeko trebatu zuten. Satelitearen barruan oxigenoa sortzen zuen tresna bat zuen eta baita jelatina moduko janaria ere.
Laikak astebete bizirik iraungo zuela uste zen orduan, baina orain kaleratu diren datuek alderantzizkoa diote. Dirudienez, Laika gaixoa estresak eta beroak jota hil zen, espaziora heldu eta ordu gutxira. Hala ere, espazio-ontziak 2.570 bira eman zion Lurrari, eta 1958ko apirilaren 4an Lurreko atmosferan erre zen.
Askorentzat Laika ez da erraz ahaztuko den txakurra, hari esker bizidunak espaziora joan zitezkeela frogatu zelako. Bestela, batek daki noiz helduko zen lehen astronauta espaziora!!

