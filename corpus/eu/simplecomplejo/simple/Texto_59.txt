Marteko klima gogorra

Aholku bat: ez joan Martera hurrengo oporrak pasatzera, zero azpitik 140 °C-ko gauak izaten dira eta!
Planeta batez asko hitz egiten bada, dudarik gabe, planeta hori Marte da. Martetarrak direla eta edo oporretarako toki aproposa izan daitekeelako, Marte fabulazio anitzetarako gaia izan da. Lurrarekin duen antzagatik, Martek zientifikoei jakin-min handia sortzen die. Horregatik, espazio-zunda askoren eginbeharra ‘planeta gorria’ aztertzea izaten da. Horri esker, orain, badakigu zergatik den gorria Marte. Bere lurra osatzen duten mineralen oxidazioak ematen dio kolore berezi hori. Oxidazioa metalak (burdina, adibidez) herdoilarazten dituen erreakzioa da. Marte planeta herdoilduta dago beraz!
Luzaz pentsatu da bizidunak erraz bizi litezkeela han. Baina bere atmosfera % 95 karbono dioxidoz osatuta dago eta gurea baino 140 aldiz trinkoagoa da. Gizakia ezin da, beraz, han bizi. Gainera, Marten hareazko ekaitz bortitzak ugariak dira. Hori aski ez balitz, edozein bizi-formako egokia izatetik urrun dagoen klima du. Udako egun beroenetan, gehienez ere 20 °C-ko tenperatura lortzen da, baina gaua datorrenean, gauzek okerrera egiten dute. Ohikoa izaten da tenperatura zero azpitik 140 °C-ra jaistea.
Ikusten duzun bezala, baldintza horiek ez dute Euskal Herriko negurik hotzenarekin ere batere zerikusirik! Beraz, badakizu oporretarako behintzat ez dela lekurik aproposena…

