Eskia

Neguak bukatzeko bidea hartu du, baina oraindik, badago eskiatzeko aukera. Eskiak zaletu asko irabazi du azken urteotan eta, alderdi ekonomiko edota ekologikoak alde batera utzita, ez dago zalantzarik jende ugarik egiten duen kirola dela.
Garai batean eskiak egur hutsezkoak ziren. Gaur egun ordea, egurra dutenek material sintetikoak ere izaten dituzte eta egurrik gabeko eskiak ere badira, guztiz sintetikoak direnak. Barrukoa egurrezkoa izan ala ez, beira-zuntza, karbono-zuntza, kevlar deritzona eta zeramika ere erabiltzen dira eskiak egiteko. Betiere eski-motaren arabera. Barneko egitura ere guztiz laua (geruzatua) edota konplexuagoa izaten da.
Iraupen-eskietan izan ezik gainerakoek altzairuzko ertzak dituzte aurretik atzeraino. Iraganean ertzak iltzetxoekin lotzen zitzaizkion eskiari eta gaur egun hortz txikien bidez ere ahokatzen dira. Eskuarki, hasiberrientzako eskiak malguagoak izaten dira eta teknika hobetu ahala eski zurrunagoak erabiltzen dira.
Eski-modalitateak ugari dira, geroz eta gehiago, esan liteke. Eski alpinoa, eski-jauziak, eski artistikoa, snowboarda, iraupen-eskia, mendiko eskia eta telemarka aipa daitezke oinarri-oinarrizkotzat, nahiz eta horietako batzuk aldagaiak ere badituzten (monoeskia, big foota...).
Orekari eustea ezinbestekoa da guztietan, noski, baina teknika erabat desberdina da batean eta bestean.
Eski alpinoa, eski-jauzia, artistikoa, snowboarda eta, neurri batean, iraupen-eskia bereziki prestatutako pistetan egiten dira.
Aipatutako azken bi modalitateetan, mendiko eskian eta telemarkean alegia, elurra dagoen ia edozein tokitan eskiatu daiteke, gorantz zein beherantz.
Mendiko eskia egiteko, eskiatzen jakiteaz gain, mendian ibilbide luzeak egiteko, ondo orientatzeko gai izan behar da.
Elurra nola dagoen eta arrisku-guneak ondo identifikatzen jakitea ere ezinbestekoa da.
Telemark izeneko modalitatea (1880.eko hamarkada inguruan Norvegian sortutakoa) indaberritzen hasi zen. Iraupen-eskiaren eta mendiko eskiaren tartekoa dela esan liteke, nahiko oinetako gogorrak erabiltzen direlako, baina eskiari aurretik soilik lotuta. Maldan behera jaisteko teknika berezia da, biraketetarako kanpoko hanka bestearen aurretik jarri behar baita apur bat gurutzatuta biraketaren hasieran. Jarrera horrek belaunak eski alpinoan ez bezala tolestu beharra eskatzen du.
Duela lau edo bost urte, erdian aurrean eta atzean baino askoz estuagoak diren eskiak egiten hasi dira. Hainbat izen dituzte, baina arruntenak paraboliko edo carvin eskia dira eta eski alpinokoekin baino biraketa itxiagoak egin daitezke. Eski arruntekin (a) 40-50 metroko erradioko biraketak (1) egiten dira, parabolikoekin (b), ordea, 20-25 metrotik beherakoak (2). Baita 5 metroko erradiokoak ere! (snowboardarekin 8 metrokoak egin daitezke). Sekretua eskien forman datza. Erdian estua izanik, eskia ertzaren gainean jartzean, batez ere aurrearen eta atzearen gainean jartzen da eta erdialdeak elurraren kontra indar gutxiago egiten duenez atzerantz tolesten da. Eskia kurbatua dagoela biraketak errazago eta itxiagoak egin daitezke.
Biraketak errazago egiteak gauzak samurtu egiten dizkie hasiberriei. Hala ere, Estatu Batuetan arrakasta handia duten arren, badirudi goi-mailako eskiatzaileek ez dituztela hain gustuko.

