Harri eta mineralen esplotazioa Euskal Herrian

Gizakiok antzinatik ustiatu dugu Lurra harriak eta mineralak eskuratzeko. Euskal Herrian ere meategi eta harrobiak aspalditik landu dira, lortu nahi zen mea edo lehengaia lortzeko. I. mendean, esate baterako, galena zilarduna ateratzen zuten erromatarrek Arditurriko meategitik, Aiako Harriaren magalean.
Burdina izan da gure meatzaritzaren historian garrantzirik handiena izan duen minerala. Gaur egun burdina-meategi gehienak itxita daude, baina XI. mendeko meatzarien aztarnak hainbat tokitan daude. Hala ere, XVIII. mendetik aurrera hasi ziren buru-belarri burdina erauzten, batez ere Bizkaiko meatzaldean. Era berezian markatu dute ingurua meategi-ustiapenek Trianoko mendien magalean, Zugaztietan, Larreinetan, edo Trapagaranen adibidez.
Euskal Herrian, ordea, badaude bestelako baliabide mineralak. Beruna eta zinka ere ateratzen zuten meatzaldean zein Euskal Herriko beste inguru askotan. Nafarroan, bestalde, potasio- eta magnesio-gatzak daude, nekazaritzako ongarrietan erabiltzen direnak. Zeramikarako buztinak, papergintzarako klorita, igeltsuak eta abar herrialde guztietan erabili diren baliabideak dira. Eraikuntzarako materiala lortzeko harrobiak ere arruntak dira Euskal Herri osoko paisaian.
Egun meategi gehienak eta harrobi asko eta asko itxita daude. Ustiapen horiek sarritan paisaia bereziak eta interesgarriak utzi dituzte. Batzuetan, ordea, kezkak ere utzi dituzte, meatzaritza-lanek eta hondakinen pilaketek ingurumenari kalteak ekarri baitizkiote. Orain, erronka da ondarea babestea aldi berean ingurumen-arazoei aurre eginda.

