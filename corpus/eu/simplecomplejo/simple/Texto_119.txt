Plateretik komunera

Zure ezpainetatik pasatu bezain laster, elikagaiek bidaia handia hasten dute: digestioa!
Guztia tuz betetako ahoan hasten da. Likido likatsu horretan itota eta hortz handi eta zorrotzek erasota, elikagaiak pure lodi bihurtzen dira. Hori hasiera besterik ez da…
Norabidea: urdaila. Hara ailegatzeko esofago edo hestegorritik pasa behar du. Hodi luze horrek trinkotu ahala aitzinarazten du elikadura. Horri peristaltismoa deitzen zaio; eta hain da eraginkorra non grabitatea ere gainditzen duen. Hau da, buruz behera janez gero ere, elikagaiak urdailera iristen dira. Elikagai sendoen bidaia 4-8 segundokoa da eta likidoenak ez du bi segundo ere irauten.
Baina urdaileko egonaldia ez da oso atsedengarria izaten. Iltzea suntsitzeko bezainbat indar duen azido klorhidrikoak irentsi duzun guztia desegiten du. Porru-patatak, patea, sagar-pastela…, jadanik ezin dira bereizi!
Hurrengo geldiunea: heste meharra. Digestioaren lan handiena hor egiten da. Gibeletik isuritako behazuna gantzez arduratzen da. Likido horixka horrek arretzen du sabelustea. Behazunik gabe, sabelusteak zuri-grisak izango lirateke. Pankreak isuritako entzimek elikagaiak partikula minuskulotan desegiten jarraitzen dute. Azkenik, partikula horiek heste meharraren paretak zeharkatu eta zure gorputzeko zelulak ‘elikatuko’ dituzte zure odolean barna bidaiatuz.
Baina desegite horretan sortutako osagaietako batzuk ez dira baliagarriak zure gorputzarentzat; hondakinak dira. Heste lodian pilatzen dira eta, hor, milioika bakterioek desegin egiten dituzte. Gelditzen den guztia (ura, zuntzak, mukosa, zelula hilak eta bakterio batzuk) heste loditik ondeste edo ipurtestera bidaltzen da, eta iraizkin moduan, ipurtestetik uzkira.

