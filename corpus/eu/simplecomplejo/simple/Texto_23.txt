Marea beltzak

Seguru zuetako askok jada badakizuela marea beltza zer den: itsasoko uraren azalean agertzen den petrolio-geruza, petrolio-ontzietatik edo bestelako instalazioetatik isuri eta itsasertzera iritsi ohi dena.
Egun hauetan hitzetik hortzera darabilgu Prestige petrolio-ontzi zaharrak istripua izan ondoren eragin duen marea beltza (irudi gehiago).
Itsasontziak 77.000 tona fuel-olio zeramatzan barruan eta 20.000 tona inguru isuri dituela uste da.
Zoritxarrez, historian zehar izan dira isurketa handiagoak, baina horiek ere kalte larriak eragin ditu isuritakoaren zati handia kostara iritsi denean.
Kaltea lotura duten bi taldetan bana genezake.
Batetik kostaldeko arrantzaleei eragin diena, bereziki, itsaskiak harrapatzetik bizi direnei. Kostaldeko kilometro askotan arrantzan egitea eta itsaskiak hartzea debekatuta dago. Marea beltzek arrainei kalte egiten diete, baina kalte handiagoa egiten diete itsaskiei. Izan ere, itsaskiak harkaitzei itsatsita bizi dira, eta marea beltza kostaldera iristean petrolioak erabat estaltzen ditu; gaixotu eta ito egiten dira. Jendeak itsaskiak hartzerik ez duenez, bizibiderik gabe geratzen dira; bai orain, une jakin honetan, baita hainbat urtez itsaskien populazioak leheneratu artean ere.
Bestetik, basabizitzak jasaten duen kaltea dugu (arrantzatzen denak eta ez denak). Ikusgarriena hegaztien kasua izaten da, uraren azalean pausatzean edo arrantza egiteko uraren azala zeharkatzen dutenean erabat petrolioztatuta geratzen baitira. Ondorioz ezin dute hegan egin, hotzarekiko babesa galtzen dute, ezin dute jan eta, azkenean, hil egiten dira. Kostaldera iristea lortzen dutenak ere lumajea garbitzen hasi eta petrolio asko irensten dute; horiek ere gaixotu eta hil egiten dira.
Halako batean kostaldea garbitzea lortzen denean (edo berez-berez garbitzen denean) ere, kaltea ez da eteten. Istripuaren ondorioz plankton-, alga- eta landare-kopurua izugarri murrizten denez, horietaz elikatzen den bizidun asko (arrainak, itsaskiak) jatekorik gabe geratzen da. Era berean, arrainez eta itsaskiz elikatzen direnek ere (itsas txakurrek edo hegaztiek, esaterako) arazoak izango dituzte jatekoa aurkitzeko. Hau da, elika-katea deritzogun kate osoak jasaten du kaltea; inguruko natura guztiak. Eta, noski, natura kaltetzen bada, arrantzaleek eta itsaski-biltzaileek ere jasaten dituzte kalteak.
Egin kontu, badira hamar urte baino gehiago Alaskan Exxon Valdez petrolio-ontzia urperatu zela. 38.000 tona petrolio isuri zituen eta oraindik ere itsasoko bizidun-kopurua ez da lehenera itzuli. Garbiketa-taldeek isuritakoaren % 15 besterik ez zuten garbitu; gainerakoaz natura bera arduratu zen. Hala ere, hango lokatza zapaltzean petrolioa duen ura ateratzen da eta hartxintxarren azpian petrolioa dago.

