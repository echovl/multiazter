Ezetz honen moduko trebetasunik izan!!

Toxotes generoko arrainak Asia ekialdean aurki daitezke, ur uherretan. Uretara jausten diren intsektuez elikatzen dira gehienbat, baina oso intsektu gutxiri gertatzen zaie hori, eta arrainek uretatik kanpo dauden intsektuak harrapatzeko sistema oso berezia asmatu dute.
Arrainek oso ikusmen ona daukate eta ur azpitik oso ongi ikus dezakete kanpoaldean gertatzen dena. Ur ertzeko landareetan jangarria den intsekturen bat ikusten badute, ahoan ura hartu eta intsektua dagoen lekura botatzen dute indartsu.
Bat-bateko ur-zorrotadak intsektua ustekabean harrapatzen du gehienetan eta, kolpearengatik tontotuta, oreka galdu eta uretara jausten da. Uretara jausi ahala hor izango du arraina, irensteko zain.
Toxotes espezie gehienek 1,5 metrora arte bidal dezakete ur-zorrotada, baina espezie handienek 2-3 metrora botatzeko gaitasuna dutela diote adituek.
Batzuetan, hala ere, badirudi ura botatzeaz aspertu egiten direla eta, horren ordez, salto egiten dute intsektua harrapatzeko. Ez dira erraz konformatzen diren arrainak, ez horixe!

