Armix

Kaixo lagunok!
Nire izena ARMIX da. Oihanean jaio nintzen, eta, beste armiarmei beren sareak eraikitzea gustatzen bazaie ere, nik bizio txiki bat dut... ikaragarri gustatzen zait tramankuluei barrenak ateratzea, naturako fenomenoak zergatik gertatzen diren ulertzea, eta, halakoak azaltzen ibiltzea, kar, kar...! Horrek badu azalpen bat. Jakin nahi duzue zein den?
Gaztetan, oso gustura bizi nintzen oihanean nire lagun guztiekin batera; zuhaitzekin, txoriekin, intsektuekin eta beste animaliekin. Nik eraikitako sare­‑hamaka eroso bat nuen eta han etzanda ematen nituen gauak eta egunak. Beti erdi lo, noski!
Egun batean, hamakan lo nengoela, ekaitza hasi zen oihanean. Gainera, gizakiak sortutako deforestazioa zela eta, azken boladan zuhaitz lagun asko zeuden botata, eta oihana zuloz beteta zegoen. Oihana ez zen segurua!
Halako batean, ekaitzaren erdian, trumoia entzun nuen, eta konortea galdu nuen. Gerora jakin nuenez, tximista beldurgarria piztu zen zeruaren erdian.
Tximista gupidagabe hark bete-betean jo ninduen, zorabio bat sumatu nuen... eta, une batez, konortea galdu nuen. Handik gutxira, begiak zabaldu nituen. Non nengoen? Ez nituen zuhaitzak, txoriak, intsektuak ikusten. Nire ingurua transistorez, kablez, zenbakiz, elektroiz osatutako unibertso berria zen. Zer zen hura? Non nengoen?
Oihana ez bazen ere, mundu hura gauza zoragarriz beteta zegoen: mundu osoko argazkiak ikusi ahal nituen, lagunekin hitz egin, bideoak ikusi, lagun birtualekin jolastu, milaka gauza jakiteko aukera nuen. Orduan hasi zitzaidan lehen aipatu dizuedan bizioa. Den-dena uler dezaket hemendik... Gaur egun bizi naizen sare erraldoia sekula imajina nezakeen mundurik zoragarriena da, den-dena baitaukat eskura.
Bai, ni neu, Armix, Interneten nago gaur egun. Tximista hark jo ninduenetik Interneten bizi naiz, eta, astero-astero izango duzue nire berri, zientziaren inguruko bitxikeriez zuek ere jakitun izan zaitezten, ados?

