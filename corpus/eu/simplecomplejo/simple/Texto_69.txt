Jupiter izugarria

Ez da harrigarria planeta horri erromatar jainkoen jaunaren izena ematea.
Irudikatu dezagun balantza erraldoi bat. Jar dezagun Jupiter alde batean, eta eguzki-sisteman dauden beste zortzi planetak beste aldean. Zein aldetara eroriko da balantza? Jupiterren aldera! Bere masa gainerako zortzi planeten masen baturaren bikoitza da! Bere bolumena ere ikaragarri handia da: gureak bezalako 1.400 planeta sar daitezke bere bolumenean!
Bere dentsitateari dagokionez, aldiz, Lurrarena baino lau aldiz txikiagoa da. Ez da harritzekoa: Jupiter gasez osatuta dago (gehienbat hidrogenoz eta helioz).
Lodia izanagatik ere, Jupiter oso bizkorra da. 9 ordu, eta 54 minutuz ematen du bere baitako bira. Horrek adierazten du Jupiterreko egun batek 10 ordu baino gutxiago irauten duela!
Hara joaten bazina (eman dezagun gas gainean ibil daitekeela), zure egunak oso laburrak izango lirateke eta, gainera, gauza arraro bat sumatuko zenuke. Gal ez zintezen, iparrorratza eramango zenuke eta, a zer nolako sorpresa! Iparraldea baino hegoaldea erakutsiko zizukeen. Izan ere, Jupiterren eremu magnetikoa Lurraren alderantzizko zentzuan dabil. Gainera, 14 aldiz indartsuagoa da.
Alegiazko bidaia horretan, gainera, 17 ilargi ikusi ahal izango zenituzke. Jupiterren lau satelite handienak (lo, Europe, Ganimedes eta Kalisto) Galileok aurkitu zituen 1610ean. Satelite horiek Eguzkiaren inguruan biraka ibiliko balira, asteroideak ez bezala, aski lodiak lirateke planetatzat hartzeko.

