Arrosaren usaina, memoriaren lagungarri


Alemaniako ikertzaile batzuek aurkikuntza interesgarri bat egin dute: arrosaren usainak ikasitakoa hobeto gogoratzen laguntzen du. Hori frogatzeko, medikuntza-ikasleekin esperimentu bat egin dute. Ikasle guztiei memoria-ariketa bat eginarazi zieten. Zehazki, ordenagailuko pantailan azaltzen ziren karten kokapena gogoratu behar zuten ikasleek. Kartak non zeuden gogoan hartzen zuten bitartean, ikertzaileek arrosa-lurrina helarazi zieten.
Ikasteko eman zieten tartea bukatu eta ordu erdira, lotara joan ziren. Lo sakonean zeudenean, ikasleen erdiei berriro arrosa-lurrina eman zieten usaintzeko ikertzaileek. Ikasleak ez ziren esnatu. Beste erdiei, berriz, ez zieten usain berezirik jarri.
Hurrengo egunean, kartak non zeuden galdetu zieten, eta amets lurrintsuak izan zituztenek kokapenen % 97 gogoratzen zituzten, ia-ia denak. Aldiz, arrosa-usainik gabeko gaua igaro zutenek kokapenen % 86 asmatu zituzten, hau da, % 14an kale egin zuten. Alde nabarmena dago, beraz.
Esperimentu interesgarria, zalantzarik gabe. Usaimenak eta loak oroimenean eragin handia dutela frogatu dute, eta memoria hobetzeko zer egin ere aurkitu dute. Hala ere, etxean norberak esperimentua egitea oso zaila dela ohartarazi dute ikertzaileek, ezinezkoa ia. Zer egingo diogu bada!

