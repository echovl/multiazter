Gidaririk gabeko hegazkina

Gaur egun, gizakiak egiten zituen gauzak egiten dituzten robotak ageri dira nonahi; baita gidaririk gabeko hegazkinak ere.
Seguru filmaren batean inoiz ikusi duzuela hegazkin batean gidari automatikoa jarri dutela, edo horrelako zerbait. Horietan hegazkinaren gidariak erabakitzen du automatikoan jarri edo ez eta, normalean, egoera egokian erabiltzen da.
Oso bestelakoak dira batere gidaririk gabeko hegazkinak. Berriak direnik ezin esan, noski. Izan ere, orain arte militarrek erabili izan dituzte batez ere. Gehienetan espioi-lanetan.
Orain, ordea, ekaitzak aztertzeko Altus izeneko gidaririk gabeko hegazkina erabiliko dute; bereziki ekaitz bortitzak, urakanak eta horrelakoak aztertzeko.
Ekaitz horiek nola sortzen diren, nola garatzen diren eta nola desegiten diren jakiteko erabiliko dute.
Izan ere, orain arte ekaitzaren barruko berri jakiteko gidaridun hegazkinak erabili izan dira. Baina horiek lortzen zuten informazioa mugatua zen, oso azkar pasatzen baitziren gidariek arrisku gutxiago izan zezaten.
Altus-ek, berriz, nahi adina denbora pasa ahal izango du ekaitzaren barruan; dituen tresnekin magnetismoa, elektrizitatea eta aire-korronteak neurtuko ditu eta argazkiak ere egingo ditu.

