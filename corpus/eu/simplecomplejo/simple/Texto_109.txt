Labezomorroa, higuingarria bezain txundigarria

Zuek, gaztetxoak izanik, seguruenik ez duzue labezomorroen berri handirik izango. Baina, galdetu, galdetu zuen guraso edo aiton-amonei!
Intsektu ilun eta nazkagarria dela esango dizue askok. Eta halakoxe ospea dauka. Baina, beste gauza askotan bezala, zein begirekin begiratzen dugun da kontua. Txundigarria dela ere esan daiteke.
Labezomorroen fosilik zaharrena duela 400 milioi urte ingurukoa da. Gaur egun 4 milimetro eta 18 zentimetro bitarteko labezomorroak daude, espezieen arabera, baina karboniferoan 60 zentimetrokoak ere baziren. Egungo espezie gehienak klima epel, tropikal eta subtropikaletan bizi dira eta, 4.000-5.000 espezie identifikatu dituzten arren, lau dira mundu osoko hiri gehienetan barreiatuta daudenak. New Yorken, esaterako, espezie tropikal bat da ugarien, eta bertako estolderietako ur beroak sortutako kondizio ‘goxoez’ baliatzen da.
Berez ez diote gizakiari eraso edo kalte zuzenik egiten, baina kaltegarritzat jotzen ditugu zikinkeria artean ibiltzen direlako. Gainera, janari-hondarrak eta jaten dituzte eta gaixotasunen garraiatzaile izan daitezke.
Labezomorro-espezie batzuk 5-6 hilabete bizi dira; baita urtebete edo bi bizi direnak ere. Gehien ugaltzen direnak 300 arrautza ere jar ditzake eta txikiak jaio eta 60 egunera heldu eta ugaltzen hasten dira. Gorteiatze luzea izaten dute: bizpahiru ordu bikotekidea erakartzen hasi eta kopulatu bitartean.

