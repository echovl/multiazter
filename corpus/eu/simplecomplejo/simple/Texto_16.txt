Hegazkinen poluzioa

Hegazkinek erregaia erretzen dute eta, beraz, poluzioa sortzen dute. Baina zeruan uzten duten arrasto zuria ez da erregaiaren kea, ur-lurruna baizik; horrek ere arazoak sortzen ditu ordea.
Hegazkinek asko errazten dute mundu osoan bidaiatzea eta gauzak garraiatzea. Baina erregaia erre ere egiten dute eta, beraz, poluzioa sortzen dute. Oso zaila da poluzio horren eragina aztertzea, hegazkin gehienek 10.000 m-tik gora egiten baitute hegan.
Eta zergatik egiten dute, bada, hegan hain altu? Oso erraza! Altitude horretan aireak dentsitate txikiagoa du eta marruskadura txikiagoa da; alegia, errazago hegan egiten da, erregai gutxiago behar da eta, beraz, merkeagoa da. Azken hori da benetako arrazoia.
Tira, goazen berriz ere poluziora. Bi motatakoa da: batetik, erregaia erretzeak CO2-a sortzen du eta horrek berotegi-efektua areagotzen du, bestetik, hegazkinek ur-lurruna ere isurtzen dute. Ur-lurrunezkoak dira, hain zuzen ere, airean uzten dituzten arrasto zuriak.
Gainera, ikerketa berri baten arabera, ur-lurrun horrek sortzen duen negutegi-efektua hegazkinen CO2-ak sortzen duena adinakoa da. Baina, aireko trafikoa gehitu ahala, ur-lurrunaren eragina
CO2-arena baino gehiago emendatuko delakoan daude.
Horri irtenbidea bilatu nahian, hegazkinek altitude txikiagoan hegan egin dezaten proposatu dute; 7.300-9.500 m-ko altitudean, hain zuzen ere. Zergatik? Altitude horretan ez delako ur-lurrunezko arrasto zuririk sortzen. Hori bai, altitude horretan erregai gehiago erreko lukete eta, beraz, CO2 gehiago sortu, baina horri buruzko kalkuluak ere egin dituzte. Eta ondorio honetara iritsi dira: epe luzera, ur-lurrunik ez sortzearen mesedea handiagoa izango omen da.

