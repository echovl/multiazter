Saguzar arrantzalea

Saguzarrek, espeziearen arabera oso elikadura desberdina dute. Batzuk intsektu-jaleak, beste batzuk fruitu-jaleak dira, eta badira odola xurgatzen dutenak ere. Baina imajinatzen al duzue arrainak jaten dituen saguzarrik?
Noctilio leporinus espezieko saguzarra Erdialdeko Amerikan eta Hego Amerikaren iparraldean bizi da eta, zenbait hegaztiren antzera, ur gainean planeatuz arrainak arrantzatzen ditu.
Noctilio leporinus espezieko saguzarra Erdialdeko Amerikan eta Hego Amerikaren iparraldean bizi da eta, zenbait hegaztiren antzera, ur gainean planeatuz arrainak arrantzatzen ditu.
Itxura ere, ikus dezakezuen bezala, nahiko xelebrea du: erbi-ezpaina du eta ezpain inguruko eta mutur aldeko azalaren tolesturek bulldog baten itxura ematen diote.
Kilkerrak, inurri hegalariak eta kakalardoak ere jaten dituen arren, arrantzale iaioa da. Arrainak lokalizatzeko, ekolokazio izeneko sistema erabiltzen du, saguzar gehienen antzera; baina sistema horren bidez ezin ditu hauteman ur azpian dauden arrainak eta, horregatik, pelikanoen inguruan jarduten du; pelikanoek arrainak uxatu egiten dituzte, eta zenbait ur-azalera igo eta erdizka kanpoan geratzen dira; eta, horiek bai, saguzar arrantzaleak hauteman eta bere atzaparrekin hartzen ditu.
Europan bizi den Daubenton saguzarrak (Myotis daubentonii) ere harrapatzen ditu arrainak, batzuetan. Espezie hau uraren inguruan bizi da –urmael, ibai, erreka…– eta ur-azaleko eltxo eta intsektuak jaten ditu gehienbat.

