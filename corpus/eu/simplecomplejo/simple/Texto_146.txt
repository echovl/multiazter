Ugaztunek usaintzen ote dute ur azpian?


Duela gutxi arte uste zuten ugaztunak ez direla gai ur azpian usaintzeko. Baleak eta izurdeak uretan bizitzeko eboluzionatu zutenean, usaimena galdu zutela uste zuten, eta, era berean, biziaren zati bat uretan eta bestea lehorrean egiten dutenek, igarabak esaterako, ur azpian ez dutela usaintzen.
Baina aurreko baieztapen horiek guztiak zalantzan daude orain, sator bati esker. Sator hori izar-muturreko satorra da, eta, lehorrean ez ezik, uretan ere ehizatzen du. Eta dirudienez, usaimena erabiltzen du harrapakina lokalizatzeko, beste zentzumen batzuez gain, noski.
Ikertzaile bat ohartu zen horretaz; izan ere, arnasa usaintzeko erabiltzen zuela ohartu zen. Abiadura handiko kamera batekin grabatu zuen satorra ur azpian, eta grabaketa kamera geldoan jarritakoan ikusi zuen satorrak muturrean burbuila batzuk sortzen zituela. Burbuila horiek oso azkar ateratzen eta sartzen zituen sudurzuloetatik (hamar segundoko), saguek airea usaintzean erabiltzen duten arnasaldi labur eta azkarren antzera.
Eta, ikertzaile berak dioenez, izar-muturreko satorra ez da uretan usaintzen duen ugaztun bakarra, uretako satitsuak ere usaintzen du, eta, batek daki, agian beste ugaztun askok ere bai.

