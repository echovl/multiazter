Hiper lotutako informazioa

Ez da kasualitatea Interneten informazioa lortzea hain erraza izatea, informazioa modu berezian baitago lotuta.
Bisitatzen dituzun web orri gehienetan hitz edo hitz-talde bat nabarmen agerian izaten da. Letra lodiz, koloretan edo azpimarratuta izaten dira. Bertan klikatzen baduzu, segituan, informazio osagarri mordoa jasotzen duzu.
Hori guztia hipertestu-loturei esker da.
‘Hipertestu’ terminoa 1965ean asmatu zuen Ted Nelsonek. Esteken edo loturen bidez dokumentuko leku batetik bestera edo beste dokumentu batera zuzenean jauzi egiteko aukera ematen duen informazio-aurkezpena da hipertestua. Hipertestu-loturak, aldiz, hasierako hitzaren eta lotzen zaion informazioaren arteko lotura adierazten du. Hasieran klikatzen dituzun hitzei ‘aingura’ deritze. Programazio-lan nahiko konplexuari esker aingura bakoitzak leku jakin batera eramaten du, URL (Uniform Resource Locator) deitutako helbideari esker. Horrela, beste orrialde batera edo beste gune batera salto egiten da.
Hipertestu-loturek aukera ematen die internautei, bizkor eta erraz era guztietako informazioa eskura izateko. Nork ez du liburu bat irakurtzerakoan hitz ezezagun bat topatu arren jaramonik egin gabe utzi hiztegian begiratzeko gogorik ez zuelako? Hipertestu loturei esker dena da eskuragarria. Baina, kontuz, jakitate-egarri direnek haria gal dezakete. Esteka batek beste esteka batetara eramaten gaitu eta horrek batera, eta abar. Nondik abiatu garen ere ahazteko adinako zurrunbiloa!

