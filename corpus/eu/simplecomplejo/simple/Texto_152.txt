Ur azpiko altxorrak

Arnas hartzeko tutua eta betaurrekoak hartuta uretan murgiltzen bazara, hondarra, arrokak, eta hainbat bizidun ikusiko dituzu: arraintxoak, izkirak, algak, olagarroak… Baina oxigenozko bonbonak soinean hartuta ur sakonagoetan murgilduz gero, beste mota bateko altxorrak aurkituko dituzu: lingoteak, anforak, burdin minerala… Altxorretan altxorrena aspaldiko ontzi bat aurkitzea da!
Istripua izan eta hondoratutako ontziak dira. Agian gidariaren maniobra txar baten ondorioz hondoratu ziren, edo, seguru asko, ekaitz batek bultzatuta arroken kontra egingo zuten, eta horregatik hondoratuko ziren. Harrezkero, uraren azpian egon dira, arrain, hondar eta alga artean.
Denbora igaro ahala, itxura aldatzen zaie ontzi horiei: polit-polit egotetik guztiz deseginda egoteraino igaro daitezke. Itsasoak hondatu egiten du egurra: uraren indarrak txikitu egiten duelako, animaliek jan egiten dutelako... Horregatik ez da erraza horrelako ontzi bat aurkitzea: gelditzen diren arrastoak urriak dira, eta ez dute, jada, ontzi baten itxura handirik.
Ikertzaileak bonbona handiekin sartzen dira ur azpira. Arkatz eta paper bereziak eramaten dituzte ikusten duten guztia marrazteko. Aurkitutako gauza guztiei etiketatxo bana jartzen diote. Aurkitutakoaren arabera jakin dezakete zein garaitakoa zen orain urperatuta dagoen ontzia. Guztiak izena duenean, uretatik ateratzen dute, eta, gehienetan, museo batera eramaten dute.
Bilboko itsas museoan dago Kantauri itsasoan berreskuratu den ontzirik zaharrena. Urbieta du izena, eta, aurkitu zutenean, Urdaibain, lokatzetan hondoratuta zegoen: lau metrora! Beste leku batzuetan ere aurkitu dituzte ontziak. Aiako Agorregin, adibidez, Orion aurkitu zituzten batzuk ikus daitezke. Baina aurkitutako guztiak ezin dira erraz ikusi: Kontxako badian hainbat ontzi dago urperatuta, baina haiek ikusteko oxigeno-bonbonak behar dira!

