Krokodiloaren bihotza


Ugaztunen eta txorien bihotzen antzera, krokodiloaren bihotza odola ponpatzeko muskulua da. Bihotzaren alde batek oxigenoz betetako odola bidaltzen du gorputzeko beste alde guztietara; beste aldeak, berriz, biriketara bidaltzen du odola bueltan, oxigenoz bete dadin berriro.
Baina krokodiloaren (oro har, aligatorraren) bihotzak beste balbula bat dauka, ugaztunen edo txorien bihotzak ez bezala. Zientzialariek aspalditik zuten krokodiloaren bihotzeko balbula horren berri, baina duela gutxi arte ez dute ulertu zertarako erabiltzen duen krokodiloak. Zenbaiten aburuz, ur azpian luze irauteko erabiltzen zuten balbula hori krokodiloek.
Krokodiloak balbula hori itxiz gero, odolak ez du biriketarako bidea egiten, baizik eta gorputzean barreiatzen da berriro. Baina nora?
Utah-ko Unibertsitateko ikertzaile-talde batek gatibu dauden aligatorrak aztertu ditu, eta ondorioztatu dute krokodiloek, balbula horren bidez, urdailera bideratzen dutela biriketara joan beharko lukeen odola. Izan ere, konturatu dira denboran bat egiten dutela odol-desbideratze horrek eta aligatorrak janaldi handi bat egin ondoreneko digestioak.
Aligatorren bihotzeko balbula horrek digestioarekin benetako zerikusia duela baieztatzeko, ikertzaileek animalia batzuei balbula itxiarazi zieten, eta beste batzuei ez. Ondoren, hanburgesaz eta idi-buztan hezurren zatiz elikatu zituzten aligator guztiak.
Balbulak normal funtzionatzen zieten krokodiloek bizkorrago egin zuten digestioa.
Gorputz osoa zeharkatu ondoren, odolak karbono dioxido asko dauka, eta urdaileko azidoak areagotzen laguntzen omen du horrek. Bada, abantaila handia ematen omen die aligatorrei bihotzeko balbula estra horrek, harrapatzen duten guztia errazago digeritzeko. Horra, bada, harrapari aparta hauen sekretua!

