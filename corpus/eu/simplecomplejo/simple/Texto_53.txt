Neptuno ez da geldirik egotekoa

Neptunoren azalean, haizeak orduko milioika kilometroko abiaduran ufatzen du. Ileak harrotzeko adina, alajaina!
Bere auzoa den Uranori esker ezagutzen da, gaur egun, eguzki-sistemako zortzigarren planeta. Urano, 1781ean aurkitu zen eta, geroago, handia den zerbaitek erakarrita edo, bere orbitatik pixka bat urruntzen ari zela ikusi zen. Orduan, Uranoren orbitatik at planeta ezezagun bat sortzen ari zela pentsatu zen. Kalkulu korapilatsuak eginez, John CouchAdams ingelesak eta Urbain Jean Joseph Leverrier frantsesak planeta berri hori zehazki non zegoen iragarri zuten. Arrazoia zuten eta Johann Gottfried Galle Berlingo astronomo gazteak egiaztatu egin zuen hipotesia. Neptuno aurkitu zuen!
Neptuno gasez osatuta dago, Jupiter, Saturno eta Urano ‘gasezko erraldoiak’ bezala. Bere atmosferako gas nagusiak hidrogenoa eta helioa dira. Neptunok duen kolore urdina ez dio, Lurrari bezala, urak ematen, atmosferaren goialdean dagoen metano-kantitate handiak baizik. Neptunok, neurri eta konposizioagatik, Uranoren antz handia du. Baina badu berezitasun bat: Eguzkitik 1,5 aldiz urrunago egonagatik ere, Urano baino beroagoa da.


Zergatik? Neptunok eguzkiak ematen diona baino hiru aldiz energia gehiago botatzen duelako.
Barne-tenperatura altu hori dela eta, bere azalean ekaitz ugari eta orduko 2.000 kilometroko abiadura handia har dezaketen haize-boladak izaten dira. Haize-bolada horiek eguzki-sistemako bizkorrenak dira!

