Lumadun dinosauro pinpirina


Dinosauro hitzak narrasti izugarria esan nahi du. Eta honako hau, tamainan ez ezik, dotoretasunean ere izugarria zen. Beipiaosaurus zuen izena, eta luma handiz janzten zen, narrastietan eta dinosauroetan ohikoa ez den arren.
Eta zertarako behar zituen, bada, dinosauroak lumak? Beipiaosaurus dinosauroaren lumek hegazti askotan duten funtzio berbera zuten: bere burua nabarmentzea. Hau da, guk gure jantzi edo orrazkerarekin egiten dugun gauza bera egiten zuen hark lumekin. Kasu batzuetan, bikotekidea erakartzeko balio zuten, eta, besteetan, etsaiak uxatzeko. Pinpirina benetan gure dinosauroa!

Ez duzuela sinesten? Zientzialariek ere ez hasieran. Hotzetik eta berotik babesteko izan zitezkeela uste zuten. Izan ere, Beipiaosaurus dinosauroak zituen luma txiki eta leunak egokiak dira babesteko. Baina ikusi dute, haiez gain, bazituela beste luma batzuk, haietatik oso desberdinak, luzeak eta gogorrak. Buruan, lepoan eta buztanean zituen luma haiek; hain juxtu, gaur egungo hegaztiek ere hor dituzte. Eta ez dituzte babesteko erabiltzen.

Guk ezagutzen ditugun hegaztiek, lumaje horrekin, nabarmentzea eta beren burua erakustea lortzen dute. Beipiaosaurus-ak gauza bera egiten zuen, eder-eder agertzen zen. Horretarako arrazoiak bazituen, ezta?

