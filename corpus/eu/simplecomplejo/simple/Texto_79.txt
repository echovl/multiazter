Txantxangorriak (+ audioa)

Txantxangorriek neguari kolorea ematen diote. Baina doinua ere ematen diote, edozein ordutan kantatzen baitute, baita ordu txikietan ere.
Hegazti gehienek batez ere udaberri-udan kantatzen dute, bikotea erakartzeko eta/edo lurraldea babesteko (besteak beste). Eta, orduan, txantxangorriak zergatik kantatzen du neguan ere? Antza denez, bapo janda dagoenaren seinale da hori; nahikoa janda, lurraldea babesteko indartsu dagoela adierazten du horrela.
Papar gorria seinale gisa erabiltzen dute, gorrizta denez urrunetik ikusten baita. Izan ere, arrek oso kementsu zaintzen dute euren lurraldea. Horregatik beste txantxangorriren bat agertzen denean berehala uxatzen saiatuko dira eta, alde egiten ez badu, eraso egingo diote. Baita txantxangorri arrotza trapuzko panpina bada ere!

