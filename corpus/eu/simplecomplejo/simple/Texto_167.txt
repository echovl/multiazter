Marte hiru dimentsiotan


Estatu Batuetakoa da NASA, espaziora kohete handi horiek bidaltzen dituen erakundea.
Bada, Europak ere badu bere agentzia, espaziora zundak, sateliteak eta abar bidaltzen dituena. ESA du izena, eta, duela urte batzuk, Mars Express deituriko ontzi bat bidali zuen, Marte planeta zelatatzeko asmoz. Harrezkero, espazioan dabil bueltaka.
Ontzi horren barruan, argazki-kamera berezi bat doa, eta argazkiak atera eta atera ibiltzen da. Argazki horiei esker, lehen aldiz, Marte planetaren mapa marraztu ahal izan dute aurten. Eta ez edonolako mapa, gainera!
Hiru dimentsiotan dago, hau da, erliebean ikusten da mapa digital hori.
Horri esker, ikertzaileek jakin dezakete Marten aldaparik dagoen, zenbateko aldapak diren, kraterrak nolakoak diren, zer alturatako zuloak dauden... Eta, zertarako jakin nahi dute hori guztia? Bada, horiek lagun dezaketelako jakiten, adibidez, labak edo urak irrist egin ote zuten inoiz planeta gorrian.

