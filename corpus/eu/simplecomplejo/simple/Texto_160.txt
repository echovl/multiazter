Oreka-kontua

Orekaren gakoa bi belarrien artean dago. Hobeto esanda, zuzenean belarri-barruan dago.
Umearen lehen pausoetatik hasi eta atleta olinpikoaren akrobazietaraino, oreka ezinbestekoa da. Eta horretaz jabetzeko ez duzu arrisku-saltoa egin beharrik.
Segundoro, zu konturatu ere egin gabe, organo txiki batzuek zure buruak espazioan duen kokapena jakinarazten diote zure garunari. Beraz, burmuinak egoeraren arabera erantzuten du. Esate baterako, hankaz gora eror ez zaitezen, gorputzari ezkerrerantz ala eskuinerantz makurtzeko agintzen dio.
Desoreka eragiten duten jarrerak zuzentzeko, zure burmuinari sinple eta azkar eman behar zaio informazioa! ‘Barne-belarria’ deritzon tokian, ongi babestuta eta likidoz beteta dauden barrunbe txikiek zure buruaren mugimendu txikiena ere sumatzen dute. Baina nola egiten dute hori?
Barrunbeak oso sentiberak diren ile mikroskopikoz estaliak daude. Burua mugitu bezain laster, likidoa mugitu eta ile txiki horiengan presioa sortzen du. Belarri barruak segituan jasotzen du mezua: burua norabide batean ala bestean mugitu da. Eta berehala pasatzen dio informazioa garunari!
Hori bai, mugimendu-detektatzaileak gaizki ibiliko lirateke begien laguntzarik gabe. Saia zaitez proba egiten: eutsi orekari hanka baten gainean bakarrik. Erraza? Saia zaitez orain begiak itxita…

