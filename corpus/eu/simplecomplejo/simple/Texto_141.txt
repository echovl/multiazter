Beharrezkoa den "denbora-galtzea"

75 urterekin, 25 urtez lo egina izango zara. Baina zergatik pasa behar da bizitzaren denboraren herena ezer ez egiten? Misterioa…
Gauero gauza bera gertatzen da. Gurasoek ohera joatera behartzen zaituzte edo leher eginda etzan egiten zara. A ze denbora-galtzea!
Esaten denez, indarberritu eta energiaz betetzeko egiten da. Baina gauza bera lor genezake etzan eta atsedena hartuz! Zergatik dugu gaueko kontzientzia eza?
Zientzialarien enigmarik handienetarikoa da hori. Eta hainbeste denboraz lo egoteko, arrazoia sakona izango da. Gainera, gure arbasoentzako loak hartzea izugarrizko arriskua izan zitekeen. Pentsa: leize zuloetako gizakiak loak hartzen du eta gosez dauden basapiztiak bere inguruan dabiltza biraka…
Horrelako arriskurik ez ukateko, harrapakinek harrapariek baino loaldi txikiagoak izaten dituzte. Begira iezaiozu lo dagoen txori bati: sarritan irekitzen ditu begiak eta, badaezpada, une oro dago hegal egiteko prest. Baina gizakiak, dirudienez, beti izan du lo sakona. Zer egingo diogu bada? Arriskutsua izan arren, biziraupen-kontua da!
Bai, bai, biziraupen-kontua da! Egun batzuez lorik egingo ez bazenu, hil egingo zinateke. Errazago egoten zara jan gabe lorik egin gabe baino, ezta?
Zientzialariek hori ulertu nahi lukete… baina zerbait badakite: garunak garbiketa egiteko baliatzen du loa. Hop! Egunean zehar jasotako informazio hutsalak bota eta besteak sailkatu egiten ditu.
Hori bai, begetatzen duzunean, zure garuna ez da gelditzen…

