Usoen iparrorratzak

Nola demontre orientatzen dira usoak? Hegazkin, tren, automobil eta iparrorratzik gabe, gizakiok baino askoz gaitasun handiagoa dute munduaren alde batetik bestera mugitzeko.
Usoek Lurraren eremu magnetikoaren laguntza dute alde batetik bestera mugitzeko. Izan ere, usoek magnetita-partikula txikiak dituzte mokoan. Lurraren eremu magnetikoak magnetita horietan eragiten du, eta ibilbide egokia aukeratzen laguntzen die. Horrez gain, Eguzkiaren ibilbideari ere erreparatzen diote.
Bada, ordea, batetik bestera mugitzeko hain ezaguna ez den beste bide bat. Izan ere, azken ikerketek diote usoek errepide, trenbide eta errekak erabiltzen dituztela noranahi heltzeko; ez dute bide zuzena aukeratzen. Eta horrek ahalegin fisiko handia eskatzen du, bide luzeagoak egiten baitituzte.
Beste txori batzuek, magnetitaren ordez, proteina berezi batzuk dituzte begietan, eta horiek ere Lurraren eremu magnetikoaren norabidea detektatzen dute.

