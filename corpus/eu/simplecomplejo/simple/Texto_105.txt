Itsas txakur azkarrak (+ audioa)



Orkak itsas txakurren harrapariak dira. Baina ez guztiak, orka-talde jakin batzuk baizik. Eta hara!
Orka-talde horiek igortzen dituzten soinuez baliatuta bereizten dituzte itsas txakurrek.
Askok filmetan edo akuarioren batean ikusiko zenituzten itsas txakurrak akrobaziak egiten; benetan bitxi eta maitagarriak dira. Willy orka ere ezagutuko duzue, agian. Maitagarria hura ere. Haren antzeko orkak ere ikus daitezke akuarioetan akrobaziak egiten.
Baina, natura, maitagarria izateaz gain, gogorra ere bada. Jan gabe ez dago bizitzerik; hori jakina da.
Itsas txakurrek arrainak jaten dituzte. Orkek ere arrainak jaten dituzte, baina baita itsas txakurrak ere.
Kontua da orka guztiek ez dituztela jaten itsas txakurrak, talde batzuek baizik. Izan ere, orkak taldeetan bizi dira eta talde bakoitzak bere kantu eta ohitura bereziak izaten ditu. Guztiek jan ditzakete itsasoko animalia asko, baina talde bakoitzak bere gustuak ditu.
Batzuei arrainak gustatzen zaizkie gehien; beste batzuei pinguinoak; eta badira itsas txakurrak jateko zaletasun handiagoa duten taldeak.
Baina itsas txakurrak ez dira tentelak eta beraientzat arriskutsuak diren orka-taldeak bereizten ikasi dute. Nola? Orka-talde horien soinuak nolakoak diren ikasita. Horregatik, ziztu bizian ihes egiten dute itsas txakurrak jateko zaletasuna duten orka-taldeak entzutean (entzun), eta arrainak jateko zaletasuna duen orka-talderen bat agertzean lasai-lasai geratzen dira (entzun).

