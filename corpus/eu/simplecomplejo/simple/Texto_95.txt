Tasmaniako deabruaren xarma

Ez uste martsupialio denek itxura samurra dutenik!
Martsupialioak, jaio ondoren eta pixka bat handitu artean, amaren poltsan egoten dira goxo-goxo. Horien artean daude kanguruak eta ornitorrinkoak. Baina ez uste martsupialio denek itxura samurra dutenik! Tasmaniako deabrua ere martsupialioa da, eta, gainera, haragijalea da.
Tasmania uhartean bizi den animalia horren itxura txakur batenaren antzekoa da.
4 eta 12 kilo bitartean pisatzen du, larru beltza edo iluna du eta orban txuri bat eztarrian.
Lehen Australian ere bazegoen, baina, ganadua eta oiloak jaten zituela uste zutenez, nekazariek ez zioten estimu handirik; beraz, denak akabatu zituzten.
Gerora jakin da hildako animaliak, muskerrak, karraskariak eta beste animalia txiki batzuk jaten dituela gehienbat.
Izena beldurgarria badu ere, nahiko lotsatia da. Gautarra da eta egun osoa ematen du gordelekuan sartuta. Hala ere, kontuan izan behar da oso baraila sendoak dituela, animalia baten hezurdura guztiz txikitzeko modukoak, eta, diotenez, haren oihuak ikara sortzen du.

