2009a, Astronomiaren Urtea


1609. urtean, orain 400 urte, Galileo Galileik teleskopio bat hartu eta zerura begiratu zuen. Ez zen zerura begiratzen zuen lehena izan, ezta teleskopioa asmatu zuena ere. Baina historiak dio bera izan zela zeruari teleskopioarekin begiratu zion lehena.
Gainera, teleskopio harekin eta zeruari begira egin zituen behaketekin, garai berri bati eman zion hasiera astronomiaren arloan. Eta hori gertatu zela 400 urte betetzen direnez, Astronomiaren Nazioarteko Urtea ospatuko da aurten. 
Horregatik, ez harritu 2009an izarrak, galaxiak eta planetak nonahi ikusten badituzue. Hainbat kalek astronomiako izenak jasoko dituzte, izar-festak antolatuko dira eta komiki bereziak kaleratuko dira. Horrez gain, jende mordoa bildu eta, une batean, Lurraren erradioa neurtuko da. Beste gauza piloa ere izango da... Izarrei begira amets egiteko urte polita dugu aurretik.
Astrologia ez da astronomia
Astronomia astroen posizio erlatiboa, higidura, egitura eta bilakaera aztertzen dituen zientzia da. Ez nahastu astrologiarekin. Teleskopioaren, Kopernikoren, Galileoren, Keplerren eta Newtonen ekarpenei esker bereizi ziren. Jatorria berbera da, biek astroei erreparatzen diete, baina oso ezberdinak dira. Astronomoek metodo zientifikoa jarraituz lan egiten dute. Astrologoek, aldiz, telebistako iragarkietan agertzen diren horiek, astroek gizakietan ustez izan dezaketen eragina lantzen dute. Astrologia ez da zientzia, sasizientzia baizik.


