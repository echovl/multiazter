Arkakaratsa

Arrosak, landare politak eta usain atseginekoak izaki, etxe eta lorategietan landatzen dira antzina-antzinatik. Tamaina eta hosto- eta lore-mota askotako aldaerak sortu dira.
Baina mendian ere ateratzen dira: arrosa basatiak dira horiek.
Mendiko arrosek askoz ere lore sinpleagoa izaten dute, baina ez haatik itsusiagoa. Loreak ernaldu eta petaloak erori direnean, fruitu gorrizta ikusgarriak agertzen dira: arkakaratsak.
Arkakaratsek C bitamina ugari dute eta beherakoa sendatzeko erabil daitezke. Horretarako, helduta daudenean erditik zabaldu, haziak eta iletxoak kendu eta jan egin daitezke. Baina beherakorik ez baduzu ere, azukretan jarri eta marmelada gozoa ere egin daiteke.
On dagizula!

