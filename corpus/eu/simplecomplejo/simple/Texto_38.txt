Klonazioa

Fikziozko filmetan sarri samar ikusi izan ditugu klonak. Tramankulu batean sartu eta, segundo gutxiren buruan, sartu dena bezalako bi irteten dira, edo hamar, edo ehunka, berdin-berdinak guztiak. Baina hori zientzia fikzioa da? Albisteetan klonazio hitza entzuten dugunean filmetako eszena horri buruz ari dira?
Gaizki ulerturik egon ez dadin, klonazioari buruzko azalpen txiki bat behar da agian. Hasteko esan daiteke klona bizidun baten kopia berdina dela. Zelula batena, gizaki batena, landare batena... edozein organismo bizirena izan daiteke. Baina ez da ahaztu behar klonatutako izakiak, besteek bezalaxe, denbora behar duela hazteko eta, ondorioz, ezin daitekeela segundo gutxiren buruan izaki heldu bat sortu.
Baina nola egiten ditugu klonak? Ikus dezagun.
Dolly gogoratzen? Itxuraz ezer berezirik ez zuen arren, ardi klonikoa zen. Saiakerarako laurehun obulutik gora tratatu zituzten arren, ardi hau bakarrik jaio zen 1996an.
Klonazio-prozesua ondorengoa izan zen:
- A ardiaren zelula batetik nukleoa kendu zuten. Animalien zeluletan nukleoan egoten dira geneak.
- B ardiaren obulu bati nukleoa kendu eta A ardiarena sartu zioten.
- Eta, azkenik, obulu berri hori C ardiaren uteroan jarri zuten, bertan haz zedin.
Ikusten duzuenez, prozesuan ez da inondik inora aharirik agertzen, beraz, Dollyk ez zuen aitarik. Hori bai, hiru ardik parete hartu zuten prozesuan, beraz, nolabait, hiru ama zituen!
Dena den, Dollyk A ardiaren geneak zituen soilik, beraz, genetikoki, ama huraxe zen.
Naturalki sortzen diren arkumeek, ordea, amaren geneez gain aitarenak ere badituzte. Gene horien erdiak amaren obuluak emandakoak dira eta beste erdiak aitaren spermatozoidearenak. Hala, arkumeen ezaugarri fisikoak gene horien araberakoak izaten dira. Dollyk, ostera, bere amarengandik jaso zituen gene guztiak eta, ondorioz, fisikoki bere amaren berdina zen; A ardiaren berdina, alegia.
Klonazioak erabilera ugari ditu; beste askoren artean, arriskuan dauden espezieak berreskuratzeko erabiltzen da. Adibidez, Italiako Sardinia uharteko mufloia klonatu zuten 2001ean. Zientziak eta teknologiak aurrera egin ahala, Jurassic Park-en bezala, dinosauruak biziarazteko gai izango ote gara?

