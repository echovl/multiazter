Grabitatea: indar erakargarria

Ez da ikusten, baina grabitatea hor dago, gure inguruan dago!
Inguratzen zaituzten objektuak beren tokian geldirik egotea ez da kasualitatea. Zu ere bi oinak Lurraren gainean edukitzera bultzatzen zaituen indar baten menpe zaude: grabitatea da indar hori.
Isaac Newton fisikariak lortu zuen lehen aldiz grabitatearen seinaleak esplikatzea. Grabitazio-unibertsalari buruzko bere legearen arabera, objektu guztiak elkar erakartzen dute. Bi fruitu mahai gainean elkarren ondoan jarrita, ez zaizu iruditzen batak bestea erakartzen duela, ezta? Bada, gezurra badirudi ere, hori egia da! Zure inguruko gauzak elkarri itsasten ez bazaizkio, grabitazio-indarra ahulegia delako da.
Gure Lur handiak esku baten eduki ditzakegun fruituen aldean abantaila nagusi bat du: bere masa. Zenbat eta masa handiagoa izan, orduan eta grabitazio-indar handiagoa izaten dute.
Masak sortzen duen erakargarritasunari esker, Lurrak tinko atxikitzen gaitu, eta horrek pisua izatearen sentsazioa ematen digu. Grabitaterik gabe, ez dago pisurik. Lurra baino askoz txikiagoa den Ilargian, astronautak sei aldiz arinagoak bilakatzen dira. Lurrean 30 kilo pisatzen dituzula? Bada Ilargirako espedizio batean parte hartuko bazenu, 5 kilo besterik ez zenuke pisatuko!
Grabitateak Unibertsoko gauza guztien mugimendua zuzentzen du. Hura gabe, izugarrizko desordena egongo litzateke, zure logelan, noski, baina baita eguzki-sistema osoan eta urrunago ere. Gure planeta ederrak beste guztiekin batera ezezagunerantz ihes egingo lukeâ€¦

