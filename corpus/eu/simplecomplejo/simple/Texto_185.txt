BIZIKLETAK

Txirrindularien bizikletek gurpil meheak dituzte, errepidean erraz ibiltzeko. Mendian ibiltzeko bizikletek, aldiz, gurpil potoloak eta takoak dituzte, harri eta lokatz artean ibiltzeko egokiagoak direlako.
Batzuek zein besteek eserleku estua dute, baina badaude eserlekurik ez duten bizikletak ere: zertarako erabiltzen diren badakizu?

Bizikletek gure indarra mugimendu bihurtzen dute. Horretarako, pedalak, katea eta hortzak dituen plater zapal moduko bat erabiltzen dute.
Begiratu ongi bizikleta bati, autoek ez bezala guztia baitute bistan: ez dute ezer ezkutatzen! Ikusiko duzu pedalari eraginda katea mugitzen dela hortz horiei esker, eta horrek atzeko gurpila mugiarazten duela.

ZERGATIK DIRA EGOKIAGOAK GURPIL MEHEAK ERREPIDEAN IBILTZEKO?
Gurpilen eta lurraren artean, marruskadura gertatzen da. Marruskadurak geldotu egiten du mugimendua. Beraz, zenbat eta gurpil meheagoa -alegia, zenbat eta txikiagoa gurpilaren azalera-, orduan eta marruskadura txikiagoa, eta orduan eta abiadura handiagoa hartuko du txirrindulariak.
Horregatik, Tourrean ibiltzeko, gurpil fin-finak erabiltzen dituzte!


