Elefanteak: zooan jaio, gazterik hil

Elefanteak animalia handiak dira, animalia lurtarrik handienak. Jaioberritan, elefantekumeek 120 kilogramo inguru pisatzen dute. Normalean, Asian eta Afrikan, 50 eta 70 urte artean bizi dira, baina jasota dago ezagutu den elefanterik zaharrena 82 urtez bizi izan zela. Elefante heldu osasuntsuek ez daukate harrapari naturalik, ez dira arriskuan bizi, nahiz eta lehoiek harrapa ditzaketen kumeak edo gaixo dauden aleak. Europan, bestelakoa da elefanteen bizitza. Kumeak ez daude arriskuan, baina, elefanteak, batez beste, 18 urte bizi dira. Non bizi dira, bada, elefanteak Europan? Zooetan!


Argazkia: Emmanuel Keller

Europan, zooetan, eta Asian eta Afrikan, aske, bizi diren elefanteen bizitza alderatu dute. Ondorioa: zooetan bizi diren elefanteak 40 urte lehenago hiltzen dira. Batez beste, 18 urte baino ez dira bizi. Ikerketa elefante emeen artean egin dute, zooetako elefanteak, batez ere, emeak direlako. Datua hor dago, zooetan oso gazte hiltzen dira elefanteak. Arrazoien inguruko hipotesiak bat baino gehiago dira: elikadura txarra, ibiltzeko leku falta, gaixotasunak, estresa, obesitatea... dena delakoa, ezer onik ez!

