Munduko karraskaririk handiena

Ia bufalo baten tamaina duen karraskari bat identifikatu dute. Bai, bai, bufalo baten tamaina! 700 kilogramo inguru pisatzen ditu, 3 metro luze da eta 1,3 metroko altuera du.
Ikertzaileek 2000ko maiatzean aurkitu zuten fosila lehen aldiz. Caracas mendebaldetik 400 kilometrora, gaur egun lehorra den zonaldean, aurkitu zuten Historiaurreko izaki fosildua eta jakin-min handia sortu zuen. Izan ere, badirudi landaretzan oparoa zela zonalde hori garai batean, eta, orokorrean, landaretzaz betetako zonaldeak ez dira egokienak izaten fosilak aurkitzeko. Orain arte, fosil gehienak Hego Amerikako hegoaldean aurkitu izan dira.
Bestalde, orain arte ez da zehatz-mehatz sailkatu animalia hori. Orain, ordea, egiaztatu dute Phoberomys pattersoni espezieko karraskaria dela.

