Aharrausi egin eta esnatu

Zientzialariak ere arduratu dira horretaz, eta ondorio honetara iritsi dira: garuna freskatzeko eta hara doan odol-jarioa areagotzeko egiten dugu aharrausi. Hainbat esperimentu egin dituzte hori frogatzeko. Batean, boluntarioei film bat ikusarazi zieten. Batzuek poltsa hotz bat jarri behar zuten kopetan, eta beste batzuek, berriz, beroa. Bada poltsa hotza zutenek ez zuten aharrausirik egiten, baina besteek bai. Alegia, garuna fresko badago, ez da gogorik izaten aharrausirik egiteko.
Beste esperimentu batean, batzuei arnasa ahotik hartzeko eskatu zieten, eta besteei sudurretik. Eta ikusi zuten sudurretik arnasten zutenek ez zutela aharrausirik egiten. Nonbait, arnasa sudurretik hartzen denean, sudurreko odol-hodiek odol freskoa bidaltzen dute garunera, baina ez da hori gertatzen ahotik arnastuz gero.
Ikertzaileen ustez, garunak hobeto egiten du lan fresko dagoenean, eta aharrausi egitea garuna pizteko edo freskatzeko modu bat da. Beraz, aharrausi egiten duzunean agian uste duzu lo hartzeko puntuan zaudela, baina, berez, gorputza zure garuna esnatzen ari da. Harrigarria, ezta? Edo... aharrausi egiteko gogoa sartu zaizu? Hala bada, primeran, egin aharrausi pare bat aldiz, eta irakurri berriro kontu hau; seguru horrela garunak hobeto jasoko duela! A, eta ikusi duzu: aharrausi egin nahi ez baduzu, kopeta freskatu eta sudurretik arnastu.


