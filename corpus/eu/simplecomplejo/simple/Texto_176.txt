Hontza zuria


Kaixo lagunok!

Zer iruditzen zaizue hontza polit hau? Ikusi al duzue inoiz hontzarik? Orain egun batzuk ezagutu nuen nik. Eskolarako bidean topatu nuen; lurrean zegoela, kolpe bat hartuta-edo. Beldurtuta zirudien. Goxo-goxo hartu nuen, eta gaixoa mugitu ere ez zen egiten. Zer egin,ordea, berarekin? Bada, basozainei deitu nien. Apur batean zaintzeko eskatu zidaten, bila etorriko zirela-eta. Jaso, eta Igeldoko Arrano Etxera eraman zuten. Hurrengo egunean kontatu zidaten han tratatu eta ordu batzuk behatzen izan ondoren, errekuperatuta zegoenez, askatu egin zutela iluntzean. Ikusten baduzue, egin kasu nire partez.
Armix
Hontza zuria (tyto alba)
Hontza zuria gizakiaren inguruan bizi da. Elizetan bizi da, gauez ibiltzen da eta zurrungaren antzeko kantua du. Luma txiki-txikiak ditu, iletxoak bezala, hegan egitean soinurik ez ateratzeko.Tamaina ertaineko hontza da: 33-39 zentimetroko luzera du, eta gutxi gorabehera 350 gramoko pisua. Hegalak, ordea, sekulakoak ditu. Ia metro bateko hegal-zabalera du! Eta aurpegia.... erreparatu al diozue aurpegiari? Bihotz-forma du!

