Docutec Sergio Perez: «Oso erraza da Interneten bidez suizidiorako proselitismoa egitea» Sergio Perez Barrero Munduko Psikiatria Elkarteko Suizidiologia Sareko sortzailea da. Suizidiologia Sareak 30 herrialdetako 280 kide ditu. Osasunerako Mundu Erakundearen suizidioa aurreikusteko aholkularia ere izan da sendagile kubatar hau. Interneten bidez ados jarrita, beren burua hil dute 35 pertsonak azken lau hilabeteotan Japonian. Iaz, denera, 3.538 japoniarrek hil zuten euren burua taldean. Suizidioa eta sarea lotzen dituzten albisteak datoz Japoniatik. Iazko urritik 35 japoniarrek egin dute beren buruaz beste, Interneten ados jarrita. Laguntzen al du sareak suizidioa? Internetek dituen alde txarren adibideetako bat da. Halako ekintzei bidea ematen die sareak. Suizidioa saihesteko erabili beharrean, hura bultzatzeko erabiltzen dute batzuek. Gauza bera gertatzen da, edonola ere, bestelako hedabideekin. Prentsak, esaterako, antzeko eragin du halako albisteak zabaltzen dituenean. Komunikabideetan suizidioaz hitz egitea desegokia dela uste duzu? Oso komenigarria da suizidioaz hitz egitea hedabideetan, baina argi ikusi behar da zertaz hitz egingo den. Albistea behar bezala ematen denean, hesi lana egin dezake jokabide horren aurka. Askotan, ordea, ospetsuren batek bere burua hiltzen duenean, argazkiak ateratzen dira, zehatz-mehatz deskribatzen da erabili duen modua... Hori da, hain zuzen ere, egin behar ez dena halako albiste bat jorratzean. Nola jorratu beharko litzateke, bada, zuzen aritzeko? Bere buruaz beste egin duenak lehenagotik ere izaniko buruko gaixotasunak aipatu behar dira. Hau da, drogarekin izaniko arazoak, erietxean igarotako boladak, bere burua hil aurretik eginiko saioak, eta abar. Horrek guztiak erakusten du suizidioa prozesu bat dela, ez eta bat-bateko ekintza, hau da, pertsona orekatu baten irteera gisa. Hedabideek gutxitan aipatzen dituzte suizidioari aurre egiteko dauden zentroak, eta ez dute aholkurik ematen jendeak haietara noiz jo behar den jakin dezan. Japoniakoak taldekako suizidioak izan dira. Zertan dira ezberdin banakako eta taldekako suizidioak? Taldekako suizidioan antzeko izaera duen pertsonak elkartzen dira, edo talde bateko kide direnak: erlijio sektakoak, esaterako. Banakako suizidioan, bere buruaz beste egiten duten pertsonen ezaugarriak oso ezberdinak izan daitezke. Japoniako kasuan, Internetek elkartu ditu pertsona horiek. Horretaz gain, litekeena da patologia bera izatea guztiek. Izan ere, beren burua hiltzen dutenen %90ek baino gehiagok diagnostikatzeko moduko buruko gaitza dute. Suizidioa ez da, jendeak uste duen bezala, askatasun ikurra. Hala balitz, jenderik askeena burutik gaixo dagoena litzateke, horiek baitira beren buruaz beste gehien egiten dutenak. Autopsia psikologikoek erakusten digu, beren buruak hil dituzten ia guztiek alterazioak izaten dituztela afektibitatean, pentsamoldean eta portaeran. Taldekako suizidioetan buruzagi lana egiten duen bat izaten da tartean askotan. Interneten bidezko suizidio hauetan, hiltzeko elkartu diren pertsonek ez zuten elkar ezagutzen. Egon daiteke buruzagitza mota berri bat tartean? Kasu hauetan makina da buruzagia Internet, makina da pertsonok elkartu dituena. Interneten badira bere buruaz beste egiteko joera duen jendeak bisitatzen dituen guneak. Gune horiek, askotan, arduragabeko jendeak kudeatzen ditu. Suizidiorako joera duten pertsonak oso sugestionagarriak dira. Erabaki sendoa egin duen pertsona batek, beraz, oso erraz egin dezake proselitismoa, eta beste batzuk berarekin suizidiora eraman. Zergatik eragiten dio horrenbeste Japoniari? Alde batetik, jende askok duelako han Interneterako sarbidea. Horretaz gain, suizidio tasa altua du, berez, Japoniak. Kubak ere tasa altua izan du XIX. mendetik, Hego Amerikako altuena. Azken urteotan 10 puntu jaitsi da, suizidioa aurreikusteko egitasmoak hasi direlako. Kontinente guztietan uharteek dute suizidio tasarik altuenak: Maurizio uharteak, Kuba, Japonia eta Sri Lanka. Horren zergatia ez dute ongi azaldu oraindik. Japoniako kasuan, teknologiak gazteen artean eragiten duen alienazioari egotzi izan diote. Teknologiak onura handia ekar ditzake, edo kaltea. Internetek berak ez du arazorik sortzen, erabilera okerrak baizik. Kalteak gutxitzeko, etika bat behar da Interneten, edozein gauza zabal ez dadin. Hori ezin bada egin, guk bezala egin beharko da: suizidio krisi batean murgildurik dagoen jendea laguntzeko guneak sortu. Bultzatu beharrean, laguntza eman behar da, eta proselitismoa debekatu.