Docutec Zaharrak 'beti' Zalantzarik gabe, bederatziehun eta hirurogeita bederatzi urtez bizi izan zen Matusalem beteranoak erreka joaraziko lioke edozein estatu modernori. Pentsa zer nolako sarraskia Gizarte Segurantzarentzat. Bistan da Matusalem ez zela batere errentagarria izango gaurko egunean. Gehienera jota, telebista kate batetik bestera ibiliko zuten gaixoa, freekie show batetik bestera; edota, hoberenean jarrita, gaueko ordu txikietan emititu bai, baina inork ikusten ez dituen dokumental horietako batean topatuko genuke gonbidatu. Aurkezleak galdetuko lioke, «aizak, Matusalem, nolakoa huen bizitza duela bederatziehun urte? Nolakoak hituen Kain, Noe eta konpainia? Nolakoak kantuak olo mehearen hotsean?». Baina, tira, halakoak ez zaizkio interesatzen gaurko ikusleari. Ikusleari interesatzen zaiona da erretiroa kobratzea; zenbat eta lehenago, hobe. Tamalez, laster sinatuko den lan erreformaren eskutik jai izango dugu batetik bestera paseoak emateko. Izan ere, gero eta zorrotzagoak izango dira erretiro baldintzak. Hori gutxi balitz, lege berriak saritu egingo ditu 65 urte bete eta lanaldia luzatzen duten langileak. Bestela esanda, beti lan eta beti gose. Eta, noski, 70 betetzean esango digute saria emango digutela 75 betetzean. Eta abar, eta abar. Bai baitakite gu ez garela Matusalemen ezpal berekoak. Estatistikei kasu eginez gero, gaurko bizi esperantza 80 urtetik gorakoa da. Ez nuke makabroa iruditu nahi, baina hartu egunkaria eta erreparatu eskelei. Ea 80 urtetik gorako zenbat ikusten dituzuen. Guztiarekin, mingarriena da jakitea berdin-berdin kobratuko dutela erretiroa betikoek: legeak gure kont(u)ra egiten dituztenek.