Docutec Gizalege-hezkuntzaz Gertaera baten berri ematen du. Eraikuntza ofizial baten aurrean bizikleta lotu, eta, handik irtendakoan, non ikusten duen bizikletaren eserlekua kendu diotela. Itxura denez, segurtasunerako goardiak ikusi bai, baina ez zuen ezertxo ere egin... JESUS MARI MENDIZABAL/   Kanbioak ditugu aurki eskolan. Erlijioaren tokian-edo Educación para la Ciudadanía ezarriko dute derrigorrean, Etikaren bidekoa. Hiritartasunerako edo auskalo nola itzuliko diguten arren, nik Gizalegerako Hezkuntza nahiago dut esan. Eta datorren kurtsorako gai horren irakasleek zeri nondik heldua izan dezaten, gaurko zutabean eta hurrengoan bi kasu ditut kontatuko. Nahi duenarentzat, pentsatzen hasteko. Gizalegea auzoan bizi dugu. Ardura motzekoak izaki, geurezaleak gaude: geure etxean eta etxerako, lagun hurkoari gibelka bizi gara. Etxeko txoriari jaramon gehiago egiten diogu inorekikoari baino, gizabideari baino. Hona lehen kasua: G. jaunak Antiguotik hirigunera maiz sartu behar izaten du, lanera ez bada, egitekoetara. Autoa bakean utzi eta bizikletaz mugitu ohi da harantz-honantz. Gaur, Andia kaleko Euskal Jaurlaritzarenean, fatxada berritzen edo etxe-musua garbitzen ariki, aldamioak topatu ditu etxe-aurrean. «Primeran!» berekiko egin, mendi-bizikleta katez lotu eta lasai ederrean joan da Andia 13.ean barrena, bere egitekoetara Bueltan atzera atarira atera denean, ordea, zer ikusiko?, eta bizikletaren sillina falta: norbaitek hartu eta eraman! «Kabenla ! Azio ederra egin zidak putakumeren batek». Orduan ikusi du bizpahiru metrora, atariko atean tente, besoak antxumatuta, azpildurako zorria baino geldiago, segurata trajeatua. Esan ere esan dio: «Zer? Inor ikusi duzu edo ?». Eta guardiak, bizkarra jasoaz: «Ikusi, bai. Baina nik atetik barrurako aginpidea dut soilik». Competencia sólo del portal para dentro esanez bezala: hemengoak hemengo, lehenengo; hor kanpoan, hor konpon! Esatekoa ez da G. jaunaren tripa-jatea.