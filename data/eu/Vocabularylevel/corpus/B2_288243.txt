Docutec Jesus Garmendia: "Nire ilusiorik handiena haurrentzako zaldi-eskola bat martxan jartzea da" Jaiotzez, Orendaingoa da eta lanbidez, berriz, zaldizkoa dugu Jesus Garmendia. Bere eskutik, hipikaren mundua hurbilagotik ezagutu nahi izan dugu eta horretarako, gurera gonbidatu. Segidan irakurriko dituzuen lerroetan trostan egitera animatzen zaitugu. HABE.- Komunikabideetan irakurri dugu donostiarra zarela, baina guk jakin badakigu Orendainen jaioa zarela. Hala da, ezta? JESUS GARMENDIA.- Halaxe da, bai, eta harro nago horretaz. Behar baino gutxiagotan aipatzen dut nik neuk ere datu hori eta ondorioz, Orendaingo nire betiko lagunak, haserretu egiten dira, komunikabide guztietan donostiarra naizela jartzen baitu. Egia da zortzi urterekin etorri nintzela bizitzera Donostiara, baina Orendaingoa naiz, bai. H.- Jakin dugu, baita ere, senide asko zaretela. Hala al da? J. G.- Hamabi anai-arreba gara, nahiz eta gure amak beti esaten duen hamabost haur izan zituela. Badirudi hiru haurrekin arazoren bat izan zuela eta... hamabi senide bizi gara. H.- Laster alde egin zenuen, beraz, Orendaindik... J. G.- Donostian osaba-izebak genituen eta udan gutako bi anaia (Iñaki eta biok) maiz etortzen ginen. Osaba-izebekin hipikara joaten ginen, zaldiak baitzituzten. Neurri batean, orduan sartu zitzaidan zaldiekiko harra eta zaldiak gustuko nituela ikusita, bertan geratzeko proposamena egin zidatenean, baiezkoa eman nuen. Garbi neukan eta ez nuen zalantzarik izan erantzuteko garaian. Baina, egia da eskolan izena eman eta errealitateaz jabetzen hasi nintzenean, gogorra egin zitzaidala. Zortzi urte neuzkan eta adin horretan gurasoen hutsunea sentitzea normala da, familia osoarena bezalaxe. Beraz, etxetik joateak izan zuen zerikusia zaldiekin. Esan beharra dago gure osaba-izebek ez zutela seme-alabarik eta azkenean dena batera etorri zela. H.- Zer moduz bizi zara Donostian? J. G.- Primeran. Hala ere, kontuan izan hogei urterekin hasi nintzela kanpora joaten kanpoko zalditegietan lan egitera. Lau urte eman nituen Normandian, esate baterako. Beraz, askotan joan izan naiz Donostiatik kanpo, baina beti itzultzen naiz hona, Donostiara. H.- Eta Bartzelona? J. G.- Zoragarria da. Hasiera batean, ez nintzen oso hiri handien zale: Madril, Paris... Horrelakoak beti iruditu zaizkit itogarriak: jende asko, trafiko ugaria... Eta egia esan, alde horretatik, Bartzelona hiri erosoa gertatu zait. Ez naiz hirigunean bizi, Diagonalaren hasieran baizik. Gainera, zalditegitik hurbil nago, hamar bat minutura, eta ondorioz, ez dut ezagutzen trafiko-arazoak dituen hiria. Oraingoz Bartzelonari buruz esan dezakedan guztia ona da. H.- Zaldiak Bartzelonan dituzunez, denbora gehiago emango duzu han Donostian baino, ezta? J. G.- Daukadan lan-kontratuaren arabera, hilean hiru astetan lan egiten dut, astebete daukat, beraz, hona etorri eta nire lagun eta sendiarekin egoteko. Dena dela, ez da beti horrela gertatzen eta zenbaitetan pilatu egiten ditut egunak. H.- Zenbat zaldi dituzu? J. G.- Une honetan hamaika zaldirekin entrenatzen dugu zalditegian. Hiru zaldizko gara: bi amazona eta ni neu. Amazonetako bat, zaldien jabea dena, hain zuzen, hiru zaldirekin ibiltzen da; bestea, jabearen alaba, junior kategorian dagoena, 16 urte baititu, bi zaldirekin ibiltzen da eta ni neu, berriz, beste guztiekin. Egunean lau, bost edo sei zaldi ibiltzen ditut. H.- Eta lehiatzeko? J. G.- Maila egokian lehiatzeko, une honetan bi zaldi ditut. Malice des Bergaries eta T-System Nando. H.- Sariei dagokionez, urte emankorra izan al zen 2005a? J. G.- Baita 2004. urtea ere, Cath My Dryt zaldiarekin garaipen ugari lortu nituen, ez dut esango nahi gabe, baina ia. Ikusgarria zen. Oso proba zailak irabazten nituen. H.- Hori horrela izanik ere, ez dugu komunikabideetan informazio askorik aurkitu. Badirudi hipika-munduak ez duela toki handirik. Zer deritzozu? J. G.- Halaxe da, duela gutxi kirol aldizkari bateko hainbat arduradunekin hizketan, horixe bera aipatu zidaten, ez daukatela apenas informaziorik kirol honen inguruan, gugandik urruti dagoen kirola dela. H.- Agian hor dago gakoa, elite baten kirola izatea... aberatsen kirola, agian? J. G.- Izan daiteke, baina begira, duela hiruzpalau urte Galizian egin zidaten elkarrizketa batean galdera hau berau egin zidaten eta nik erantzun nien pobrea naizela eta, hala ere, nagoen tokira iristeko modua izan dudala. Beraz, zergatik ez beste edozein? Ez da beharrezkoa dirua izatea kirol honetan aritzeko, ezta gutxiago ere. Eta aurten, berriz ere, gauza bera gogorarazi didate. Izan ere, jokoan zegoen saria 60.000€koa baitzen, eta honela esan zidaten: "Eta sari hau irabaziz gero, pobre izateari utziko al diozu?" Ez dakit, egia esan, oso kontu zaila da... Baina, gutxienez sari horretan parte har dezaket. Hori esan nahi dut. Ez dakit zergatik dagoen halako hermetismoa kirol honetan. Golfean, adibidez, eta hau ere bada antzeko kirola, oso ondo egin dutela uste dut. Toki askotara iritsi da, zelai berri asko ireki dira, edonor joan daiteke golfean jokatzera. Ni nagoen tokitik saiatzen naiz ahal dudana egiten eta nire ametsa denborarekin Donostian edo Gipuzkoan, behintzat, udal zaldi-eskola bat egotea litzateke, eskolaumeak beste edozein kiroletarako bidea duten bezalaxe, zaldi gainean trostan ibiltzeko, animaliarekin harremanetan egoteko aukera edukitzea. Kirol honetan maitatzen ikasten da, zaldia biziduna baita eta maitatzen eta errespetatzen ikasten da. Beste kirol batzuekiko abantaila dela uste dut. H.- Baina, bada zailagoa zaldi bat edukitzea baloia edukitzea baino... J. G.- Bai, zalantzarik gabe. Edonork ezin du zaldi bat eduki. Baina, gutxienez zaldiekin harremana izateko aukera, horixe eskatuko nuke nik haurrentzat. Asturiasen, adibidez, hala egin dute eta nik, jakinda, umetatik gainera, zein zailtasun izan ditudan zaldi gainean ibiltzeko, hunkitu egin nintzen ikusi nuenean hainbat autobus iristen zalditegira, haurrak kaskoa, zigorra eta botak jantzita, korrika beraien ponia edota zaldia ikustera eta gainean ibiltzera. Ordu erdiz ibili, berriro autobusera eta buelta etxera. Nik 35 urte atzera egin eta neure burua ikusten nuen. Ez da, nire ustez, hain zaila ere. Egitasmoan sinisten bada, ez da hainbesterako. H.- Zure esku egongo al da horrelako egitasmo bat aurrera eramatea? J. G.- Hori litzateke nire ilusiorik handiena, nahiz eta oraindik ere gaztea naizen eta lehiatzeko urte dezente geratzen zaizkidan. Baina, adinean aurrera noan neurrian, gero eta garbiago ikusten dut beharra, haurrak eta zaldiak harremanetan jartzeko dagoen premia. H.- Zaldiekin lan eginez, gainera, aukera handia dago ezinduei laguntzeko... J. G.- Hala da, bai. Nik baditut bi lagun ezinduekin lanean aritzen direnak horretarako titulua dutelako, eta behin gonbidatu ninduten ezinduekin egiten zuten saioetako bat ikustera. Sinestezina da, arazoak dituen jendea, zaldi gainean jarri eta erlaxatu egiten da, aldatu egiten dira, erabat. Bada hor sortzen den zerbait, animalia eta pertsonaren artean, inork ez dakiena oso ondo zer den, eta aldaketa erabatekoa da. Izugarrizko mesedea egiten dio arazoak dituenari. Gainera, ondorioak iraun egiten du, hau da, zalditik jaitsi ondoren ere lasai daude. Zaldiak duen beste alderdi on bat da. H.- Aurrera begira, zein dira kirol-mailan dituzun asmoak? J. G.- Hurrengo olinpiadetan parte hartzea, orain arte, hainbat arrazoi zirela medio, ezin izan baitut esku hartu. Izugarrizko ilusioa egingo lidake urrezko dominen bat lortzeak.