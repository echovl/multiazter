Docutec Denen gusturako LUJANBIO, MAIALEN/ Taberna izeneko sator-zulo bat genuen etxepean. Patiotik hango musika jasaten genuen goizaldera arte. Lorik hartu ezin eta, patioko leihotik buruak aterata larru-aldi ero baten off-eko ahotsak imitatzera jolasten ginen, insomnioa sozializatuz. Bigarren pisukoek orduan etxeko altzariak lekuz mugitzeko aprobetxatzen zuten, gauero trasteak arrastaka pasilloan barrena. Hirugarren pisutik, erratz kirtenaz lurrari kolpeka hasten ziren, eta kolpe hots hark, laugarreneko matrimonioaren konplexu guztiak galarazten zituen; euren eztabaida isila, garrasi eta iseka erakustaldi publiko bat bihurtuz. Delicatessen bilbotar bat zen San Frantzisko. Bosgarreneko amonari, zaratak, estraktoreko ketan bat eginda bezala iristen zitzaizkion, eta berak, bakarrik bizi baitzen, orduantxe hartzen omen zuen lo lasaien. Isiltasuna, bakardadearen ahotsa zitzaion, beldurrarena. Zarata aldiz, bizitza zen, babesa. Orain epai batek zarata giza-eskubideen aurkakoa dela esan du. Euria ere, amonaren teilatuan bakarrik egiten zuen. Euria bezala zarata, sekula ez denen gusturako ari.  