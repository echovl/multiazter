Docutec Tiermasko ur termalak Ez dago Tiermasko putzuen moduko lekurik hainbeste bortxatutako gorputzari atseden emateko. Burgitik Ezka ibaiari segika Esako urtegira iritsiko zarete. N-240arekin bat egiten duen bidegurutzetik zortzi kilometrora ezkerrerantz jaisten den lurrezko bide bat hartu behar da bertaraino iristeko. Iturri naturaletik 37-ra irteten da ura hemen. Ia urte guztian urak estaltzen du leku hau. Baina udazkenean, urtegiko maila jaisten denean, berriz agertzen da. Iaz ez omen ziren pare bat aste baino gehiago egon azalean; beste urte batzutan martxora arte ere iraun omen du pagotxak. Iruñeko emakume tartaila batek esan digu bera behin baino gehiagotan bainatu dela elurra mara-mara ari zuela. San Migel egunean estreinatu zuten aurten bainu-sasoia, hurrengo urterako badakizue. Azaleko gaitzak sendatzeko ikaragarri ona omen da hemengo lohi beltzarekin gorputza estaltzea. Gero lokatza lehortu arte eguzkitan egon behar da uretara sartu aurretik. Jendea lasai-lasai dago. Tertulian edo txori migrariei begira batzuk; erdi lo besteak. Arrautza ustel kiratsaz ahaztea lortuz gero, paradisua da.  