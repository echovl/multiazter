Docutec Amaren bularra haurraren janari Albiste honetan edoskitzea haurrarentzat osasungarria dela azaltzen dute, nahiz eta amaren esnea kutsatuta egon industrializazioaren eraginez. Sendagile baten iritzia dakar. ARANTXA IRAOLA / Esnearen kutsadura. Herrialde industrializatuetako emakumeen esnea kutsatuta dagoela adierazi du NBEk txosten batean; adituen arabera, hala ere, amaren bularra bezalakorik ez dago. Bat datoz mundu zabalean sendagile gehienak. «Amaren bularra bezalakorik ez dago haur jaio berrientzat». Halaxe azaldu dio Arantzazuko Amaren erietxeko pediatra Jose Arenak egunkariari, eta haren ustearekin bat datoz milaka mediku mundu osoan. Babes eta gidari dituzte, gainera, Osasunerako Munduko Erakundea eta Unicef erakundeak, edoskitze naturalaren defendatzaile tinkoak. Horregatik, Jose Arena sendagilearen arabera, arrunt garrantzitsua da orain aste batzuk Nazio Batuen Erakundeak plazaratutako txosten baten edukia argitzea. Txosten hartan, herri industrializatuetako emakumeen esnea kutsatuta dagoela zioten, eta, besteak beste, Espainian kutsadura oso handia dela. «Eta egia da, kutsadura hori egiazkoa da», dio Arenak; «ez du gehiegizko larritasunik eragin behar, ordea». Kutsadura hori 60 eta 80ko hamarkadetako industrializazio itsuaren ondorio zuzena dela dio Jose Arenak, substantzia kutsagarri batzuk ingurumena zikindu eta zabartu zutela. «Eta janariaren bidez substantzia horiek gizakiengana ere iritsi dira, oso kopuru txikietan baina gu guztiongan daude», dio Arenak. «Izan ere, gure gantzetan geratzen dira betiko». Emakumeek badute modu bat, ordea, substantzia horiek kanporatzeko. «Dramatikoa da, baina bide hori beren bularretako esnea da», dio Donostiako erietxeko pediatrak. «Hala ere, horrek amaren bularretik elikatzen ari diren umeei dakarkien arriskua oso txikia da. Ez nuke esango hutsa denik, baina zenbaezina da», dio behin eta berriro. «Onurak askoz ere handiagoak dira. Beraz, kutsadura dela-eta ezin da auzitan jarri umeen edoskitze naturala, guztiz zentzugabea da hori». Kontrolpean Kutsadura hori Osasunerako Mundu Erakundearen bidez zorrotz kontrolatzen dela dio Arena doktoreak, eta Euskal Herriko egoera ez dela inondik inora ere kezkagarria. «Beste edozein herri industrializatutan bezala gaude», haren ustez. «Ondorioz, hemengo emakumeen esnea ez da arriskutsua». Orain hamarkada batzuk kutsadura eragin zuten substantzia gaiztoak, gainera, egun mendebaldeko herrialdeetan galarazita daudela dio, eta horrek arazoa gero eta txikiagoa bihurtzen duela. Edoskitze naturalaren defendatzaile sutsua da Jose Arena, eta Osakidetzak ildo horretan egiten dituen urratsen sustatzailea, gizartean kontzientziazko lan handia egin behar dela baitio. «Izan ere, amaren esneak abantailak baino ez ditu». Ume jaio berriek lau hilabete bete artean gutxienez amaren bularretik elikatu behar dute, haren ustez. «Eta hortik aurrera ere nahi duten arte», dio. «Ez da mugarik jarri behar. Emakume batek zergatik ez dio ba emango bularra umeari 2-3 urte bete arte? Egungo gizartean arraroa egiten bazaigu ere, hori ez da kaltegarria». Abantailak. Onuraz beteriko elikagai naturala Edoskitze naturalaren abantailekin zerrenda amaiezinak egiten dituzte sendagile eta adituek. Hona hemen onura horietako batzuk. Txertorik eraginkorrena. Umeek amaren bularretik edoskitzen duten aurreneko esneak babesa ematen die hamaika gaitzi aurre egiteko. Ama-umearen arteko zubia. Emakumeak haurra elikatzen duela harekiko lotura afektiboa errazago gara dezake. Dirua aurrezteko bidea. Gorputzak berak natural sortzen du bularretako esnea, ez da erosi behar, eta horrek dirua aurreztea ekar dezake. Amarentzako onura ekarle. Bularra ematen ari diren emakumeek hainbat onura izaten dute: pisua errazago galtzen dute, erditzearen ondorio txarrak errazago gainditzen dituzte, gerora minbizi arrisku txikiagoa dute...  