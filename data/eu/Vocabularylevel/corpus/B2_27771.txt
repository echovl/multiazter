Docutec Bizitoki berri baten atzetik NASA agentzia espazialaren asmo berri bat azaltzen digu albisteak. Bizitzeko baldintzak dituen planeta berri baten bila dabiltza eta horretarako bi espaziontzi bidaliko dituzte. GORKA QUEVEDO / Donostia   Bizi-baldintza bila espazioan. NASAk Lurraren antzeko ezaugarriak dituzten planetak bilatzeko programa bat egin du; eta hurrengo urteetan beraien helbura lortzea espero dute Unibertsoa. Etenik ez duen izar multzo amaigabea. Hamaika gauza dakizkigu hari buruz, baina erantzunik gabeko mila galdera egin ditzakegu oraindik; argitu gabeko mila zalantza. Gizakia mende luzez aritu da erantzun horien bila. Kasu askotan oraindik aurkitu ez dituen arren ez du etsi, eta ez dirudi etsiko duenik. Erantzun horien bila aspalditik dabil NASA. Urte asko eta milaka milioi dolar xahutu ostean, hortxe jarraitzen dute adituek gogor lanean. Denbora luzez dabiltza bizi-baldintzak izan ditzaketen planeten atzetik. Hainbat dira bizi-baldintzak egoteko behar diren ezaugarriak. Tenperatura egokia ezinbestekoa da: ez hotz eta ez bero. Ura eta oxigenoa ere behar-beharrezkoak dira. Gainera, izar nagusitik distantzia egoki batera egon behar du. Kometa eta asteroideen talketatik salbu egon beharko du. Zientzialariek ezagutzen dute baldintza horiek guztiak betetzen dituen planeta bat: Lurra. Hori bezalako planeta baten bila dabil NASA. Horretarako, casting erako bat antolatu nahi du NASAk. Ez dakite zenbat planetetan aurkituko dituzten baldintza horiek. Hala ere, hurrengo hamarkadetan erantzun bat izatea espero dute. Hautagaiak asko dira, milaka milioi, telebistetako casting-etan bezala. Eta hain zuzen ere, casting horietan bezala, gutxi batzuk bakarrik izango dira hautatuak. Hainbat urtetako prozesua Hiru izango dira casting hori burutzeaz arduratuko diren espaziontziak. Lehenengoa 2007. urtean abiatuko da espaziora, Kepler izeneko espaziontzia hain zuzen. Helburua argia bezain zaila da: Lurra bezalako planetak bilatu. Ondoren, bizi-baldintza egokiak ematen diren aztertu. Kepler bi edo hiru urtez ariko da izarrei begira. Zorrotz, goitik behera eta ezker-eskuin. Ontzi harrigarria da. Lurretik 4.000 milioi argi urteetara dauden izarrak ikertzeko gaitasuna izango du, hamar minutu oro izar berri bat aztertzeko prestatuko dute, eta 100.000 izar behatzeko gaitasuna izango du. Keplerrek zeregina amaitzen duenean, SIM espaziontzia joango da zerura, 2009. urtean. Maila handiko ontzia izango da Keplerra. Hala ere, SIMek prestakuntza hobeak izango ditu, eta izar nagusiaren inguruan dauden planetak aztertuko ditu. Hori bai, 0,5 eta 10 unitate astronomiko bitartean egon beharko dute. Unitate astronomiko bat Lurretik Eguzkira dagoen distantzia da. Zientzialarien arabera, kopuru horietatik aldentzen diren planetetan ezinezkoa da bizi-baldintzarik egotea. Ez du lan erraza izango SIMek. Berak ere milioika hautagai aztertu beharko ditu. Keplerren eta SIMen misioen ostean, PTF ontzia joango da, 2015. urtean. Aurreko lanek hainbat hautagairen izenak emango dizkiote, eta PTFk hautagai horiei probarik zorrotzena egin beharko die. Izan ere, haren helburua planeta horien atmosfera aztertzea izango da. Atmosfera aztertu ostean ura, oxigenoa edo metanoa duten ezagutzeko aukera egongo da, hots, bizitzeko beharrezkoak diren oinarrizko elementuak. NASAko kide Charles Beichman baikor da. Beichmanek esan duenez, «Unibertsoan Eguzkia bezalako trilioika izar daude. Zergatik ezin dira egon Lurra bezalako trilioika planeta?». Ea baten batek casting-a arrakastaz pasatzen duen!