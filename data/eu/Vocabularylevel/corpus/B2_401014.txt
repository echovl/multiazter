Docutec Bermeoko Ospitaleko euskara-plana: langileen hizkuntza-eskubideak ere bermatu nahian 67/2003 Dekretuak, Osakidetzan euskararen erabilera normalizatzeko egin zenak, euskararen erabilerarako gutxieneko helburuak finkatzerakoan, kontuan izan zuen zerbitzu-erakunde bakoitzaren jarduera-eremuko euskaldunen ehunekoa. Horrela, dekretu honen 6. artikuluan hiru mailako helburuak aurreikusten dira ehuneko horien arabera. Euskara Plana gure errealitatera egokituz Gure ospitalearen kasuan, 2005. urtean jarduera-eremua Bizkaia osoa zen. Bertan % 23 euskaldunak direla kontuan harturik onartu genituen gure helburuak. Edonola ere, gure ospitalean euskara plana egiterakoan, beste datu bat ere kontuan izan genuen bere berezitasunagatik: 2005eko egiturazko plantillatik % 67 inguruk euskara erabiltzen zuten bere ohiko harremanetan. Bestalde, langileen % 32k euskara-eskakizunen bat egiaztatuta zeukan: Eta ez ziren gutxiago, euskara ikasten ari zirenak hizkuntza-eskakizunen bat egiaztatu nahian; 2005/2006 ikastaroan, esate baterako, 36 langile. Errealitate hori kontuan hartuta, derrigortasun-datak ezartzerakoan, ospitaleko langileei zerbitzua ematen zieten administrazioko lanpostu gehienei eta ardurako lanpostu guztiei (gainbegiraleei, mantentze-lanetako buruari, zerbitzu orokorretako buruari, mendekoen buruari, etab.) derrigortasun-data ezarri genien. Erabiltzaileei begira, euskararen erabilera bermatzeko jarri beharreko neurriak oso garrantzitsuak izanik gure ospitalearen berezitasunagatik, ezinbestekoa ikusten genuen langileei begira ere euskararen erabileraren bermea eskaintzea. Trebakuntza-jarduerak prestatzeko aukera   Trebakuntzan ari diren langileak: Miren Lur Asteinza, Miren Lur Erkoreka eta Mari Feli San Agustin. Zutik Pili Zarain irakaslea. 2006. urtean, Osakidetzako Giza Baliabideetako zuzendariaren Trebakuntza Jarraibideak zerbitzu-erakundeetan euskararen erabilera sustatzeko, trebakuntza-jarduerak antolatzeko aukera zabaltzen zuen, gure beharrak kontuan izanda. Aukera ezin hobea izan zen guretzat, langileei zerbitzua ematen zien administrazioko langile-talde bati zuzendutako trebakuntza antolatzeko: hain zuzen ere, Pertsonaleko Departamentuko langileei eta zuzendari gerentearen eta zuzendari medikoaren idazkariei. Aipatutako zerbitzuotan lan egiten zuten bost langileak euskaldun zaharrak ziren eta hiruk 2. hizkuntza-eskakizuna egiaztatuta zuten. Horrenbestez, ahozko zerbitzu-hizkuntza euskaraz ematea bermatuta geneukan zerbitzu horietan. Edonola ere, gure helburua pauso bat gehiago ematea zen; hain zuzen ere, gutxika langile horiek harreman idatzietan ere euskararen erabilera bermatzea. Osakidetzako Giza Baliabideetako zuzendariari aurkeztu genion trebatze-jardueraren helburua zen langile horiek ematen zuten zerbitzuen kalitatea hobetzea. Lortu nahi zena, beraz, ez zen langile horiek honako edo halako hizkuntza-eskakizuna lortzea, baizik eta langile hauen euskara idatzia eguneroko lanean, ahozkoa egiten zuten bezain zuzen eta modu egokian erabiltzeko trebatzea. Trebatze-jarduera onartuta, aurrera! Osakidetzako Giza Baliabideetako Zuzendaritzara trebakuntza-proiektua aurkeztu eta onarpena jaso genuen. Bermeoko Gotzon Garitaonandia Euskaltegiarekin antolatu genuen trebakuntza-jarduera eta ospitalean bertan hasi ziren klaseak ematen. Bi taldetan banatu ziren langileak, zerbitzua beti bermatuta egoteko. Ordubeteko klaseak ematen hasi ziren astean bi egunetan. Ondorengo urteetan ere 2006. urtean hasitako jarduerari jarraipena eman diogu. Jarduera horretan parte hartzen duen langile bakoitzak 135 ordu inguruko trebakuntza jaso izan du orain arte. Trebatze-jardueraren ebaluazioa Urtero, ebaluazio-txosten bat egiten da, langileei egindako inkesta baten emaitzak eta euskaltegiko irakasleak urte horretan landu dituen gaiak eta lorpenak aipatuz. Balorazioa oso positiboa izan da eta, esan beharra dago, langile hauek euskararen erabilerarekiko agertu duten jarrera guztiz aldekoa izan dela. Uste dugu trebakuntza hori aurrera eramaten gastatu den diruari etekina ateratzen ari garela, beraien eguneroko lanetan gogotsu ari baitira euskararen presentzia handitu nahian. Gaur egungo datu batzuk eta konklusioak Hasieran aipatu ditugu 2005eko datu batzuk, eta ez nuke artikulu hau bukatu nahi gaur egungo egoeraren berri eman gabe. Osakidetzako euskara ikasteko deialdietan, hainbat langile ari dira euskara ikasten gurean azken urteotan. Lan horren ondorioz, gaur egun egiturazko plantillako % 46k hizkuntza-eskakizunen bat egiaztatuta dauka: Azkenik, azpimarratu nahi dudana zera da: Osakidetzan Euskararen Erabilera Normalizatzeko Planaren barruan aurkitu dugula behar genuen malgutasuna, gure ospitaleko egoera bereziari erantzuna emateko. Gure abiapuntuko egoera Osakidetza barruan berezi samarra izan den arren, gure lehentasunak finkatzean eta onartutako helburuak lortzeko behar izan ditugun baliabideak eskatzerakoan, beti izan dugu Osakidetzako Euskara Zerbitzuaren eta Giza Baliabideetako Zuzendaritzaren aldeko jarrera. Jarrera hori ikusita, Bermeoko Ospitalean gogotsu jarraituko dugu euskararen erabilera normalizatzeko bidean urratsak ematen. Maitane Arrizabalaga, Bermeoko Ospitaleko Pertsonaleko zuzendaria eta euskara-arduraduna