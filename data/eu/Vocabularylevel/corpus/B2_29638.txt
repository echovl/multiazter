Docutec Euskalo Ez dakit konturatuko zineten, baina duela gutxi bira berezia egin du munduak. Orain arte, garapenari garapena esaten genion. Ona izan edo txarra. Halako batean, garapen hori «iraunkorra» izan behar duela hasi dira batzuk. Proiektu guztiak irizpide horren menpe jarri dituzte: iraunkorra izatea. Horrek zer esan nahi du, orain arteko garapena ez zela iraunkorra? Hala izatera, berandutxo ohartu gara horretaz, ezta? Hain zuzen, garapen iraunkor horren eredurik nabarmenena euskal «Y»-a dugu. Gurera berebiziko abantailak ekarriko dituena. Zoritxarrez, ez da asmakizun berria letren kontu hori. Izan ere, Y horren aurretik, euskaldun gehienek ezagutzen dute dagoeneko euskal O-a. Bai, lagunok. Bizi garen lekutik urruti lan egite horri deritzo O-a. Hoa. Donostiatik Eibarrera bidean irteten den langileak, Eibartik Donostiara egiteko berera doan doblearekin topo egiten du egunero. Biderka dezagun errealitate hori langile kopuruaren zenbatekoarekin. Ekuazioaren emaitzak, batere jasangarria ez den garapen batera garamatza. Ondorio zorrotzetara, alegia: euskaldunok etxetik lanera eta lanetik etxera, bueltak ematen pasatzen dugu bizitza. Letra edo bide berriak asmatzea ondo dago. Dela Y edo O. Kontua, agian, garapenaz ari bagara behintzat, lana etxetik ahalik hurbilen edukitzea da. Bizi kalitatearen hobe beharrez. Modernizatu hitza aipatuko du norbaitek. Animalia ase ezina da hori, basatia, gu irensteko gauza. Gaur Y izango da; bihar orbita berrietara eramango gaituen X modeloko kapsula. Etzi J. Beti urrutira. Garapen sakonagoa bultzatuko duten neurriak etorri artean, bueltaka ibiltzea da gure adurra.