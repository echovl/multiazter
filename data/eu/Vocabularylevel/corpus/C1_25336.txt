Docutec Tabakoaren aurkako eguna erreportaje luzea. Atalak: Mundu eta E.H.ko datu estatistiko komentatuak hasieran. Labur, erretzeari uzteko gomendioak; Auzitegiko arazoak; Araudi berriak Europan; Gazteak; Publizitatea; Tabakoaren prezioa; Egun berezi honetako ekintzak. Europako heriotz guztien %14 tabakoa erretzeagatik sorturiko gaixotasunen batek eragiten du. Tabakorik Gabeko Nazioarteko Egunaren karietara, gizarteko sektore guztiek gerra deklaratzen diote tabakozaletasunari. Osasunerako Mundu Erakundearen arabera, datorren milurtekoan osasunaren aurkako lehen mehatxua izango da zaletasun hori. Besteak beste, tabako enpresen kontrako salaketa kolektiboak, tabakoaren prezioaren igoera eta tabakoaren kontra Europako Batasuneko araudia gogortzea izan dira azken asteetan iragarri diren neurrietako batzuk. Euskal Herrian azken urteetan tabakoaren kontsumoa, oro har, pixkanaka murrizten badoa ere, emakumeen artean gora egiten segitzen du. Halaber, tabakoak eragindako gaixotasunek eta heriotz goiztiarrek gora egiten jarraitzen dute. TABAKOAK hil egiten du. Ez zaitzatela engaina lemapean egingo da gaur Tabakorik gabeko Nazioarteko Eguna, Osasunerako Mundu Erakundeak (OME) bultzatutako ekimen baten bitartez. Tabakoa gaixotasunen eta heriotz goiztiarren eragile isolatu nagusi gisa azaldu du OMEk, Europako heriotz guztien %14 eragiten baititu; hain justu urtean 1,2 milioi lagun hiltzen dira tabakozaletasunak eragindako gaixotasunekin. Iragarpenetan esaten denaren arabera, tabakoaren kontrako neurri zorrotzagoak hartu ezean, 2002. urtean tabako produktuek bi milioi heriotz eragingo dituzte. Bestalde, Munduko Bankuaren estimazioen arabera, tabakoak urtean 36 bilioi pezetako (200.000 milioi dolarreko) galera ekonomikoak eragiten ditu. Hori guztia dela-eta, tabakoaren kontsumo murrizketa, OMEren arabera, herrialde batek har dezakeen neurririk garrantzitsuena da osasun publikoan, bai osasunarentzat, bai ekonomiarentzat. Datu makroekonomiko horiek Euskal Herrira ekarriz gero, agerikoa da tabakoaren kontsumoak oro har behera egin duen arren, tabakozaletasunak eragindako gaixotasun eta heriotza kopuruek gora egiten dutela oraindik. Nafarroako Osasun Sailak 1999. urtean egindako inkesta baten arabera, 16 urtetik gorako nafarren %32,4 erretzaileak dira. Edonola ere, zortzi urte lehenago kopuru hori %34koa zen eta 1982an, %37,5ekoa. Sexuari dagokionez, adin horretako gizonezkoen %38,9 erretzailea da (1990-91ean %43 ziren) eta emakumeen %26,1 (1990-91n %25,1 ziren). Adinari dagokionez, 16tik 24 urtera artekoak dira erretzaileenak, alegia. %41,7 eta ondoren, 25 eta 44urte bitartekoak, %40,6. Eukal Autonomia Erkidegoari dagokionez, Jaurlaritzako Osasun Sailak eman berri dituen datuen arabera, 1997. urtean 16 urtetik gorakoen %29 erretzailea zen, bost urte lehenago %31 zen eta 1986an %33,5. Era berean, emakume erretzaileen kopuruak, pixkanaka bada ere, gora egiten segitzen du: 1997an %24koa zen eta hamar urte lehenago %17koa. Gizonezkoetan, ostera, kopuruak behera egin du: 1987an erdia erretzailea zen eta hamar urte geroago %35ek erretzen zuen. Tabakoaren kontsumoa heriotz goiztiar eta saihesgarrien lehen eragilea da. Zigarro baten ketan 4.500 osagai kutsagarri daude, eta horietatik, gutxienez 50ek minbizia eragiten dutela frogatu da. Tabakozaletasunak 25 gaixotasunekin lotura zuzena du; batez ere minbizia, gaitz kardiobaskularrak eta arnas aparatuko arazoak eragiten ditu. Nafarroan heriotza-tasa osoaren %14 tabakozaletasunarekin lotuta dago; hau da, urtero 579 lagun hiltzen dira tabakoak eragindako gaixotasunengatik. Heriotza hauek kardiopatia iskemikoak, birikietako minbziak edo gaixotasun kardiobaskularrek eragiten dituzte hein handi batean. Osasun Sailak emandako datuen arabera, tabakozaletasunaren osasun eta gizarte kostua urtean 6.600 milioi pezetakoa da Nafarroan. EAEn, ostera, urtero ia 3.000 lagun hiltzen dira tabakoaren kontsumoak eragindako gaitzengatik. Nafarroako Foru Erkidegoak Autonomi Erkidego askorentzat erreferentzia bihurtu den Tabakoaren aurkako Foru Plangintza onartu berri du. 2000-2005 urteetako tartean planak tabakoaren kontsumo aktibo zein pasiboa murriztu nahi ditu, eta horrekin bere biztanleriaren bizi kalitatea hobetu. Ekimen honen bidez, datozen urteetan, sei puntutan jaitsi nahi dute hamasei urtetik gorako erretzaileen kopurua, hau da, %32tik %26ra. Eta horretarako neurri jakin batzuk proposatzen dira. Erretzeari uzteko gomendioak Milaka lagunek esaten diete egunero beraien buruari tabakoa erretzeari laga behar diotela. Hain zuzen ere, lau erretzailetik hiruk ohitura hau utziko luke nola jakingo balu. Ondoko lerroetan erretzeari uzteko zenbait gomendio eta aholku praktiko daude; Erabakia hartu € Tabakoaren kontsumoak eragiten dituen gaixotasunetan pentsatu eta zorionez, bat bera ere pairatzen ez baduzu gogora ekarri eragiten dituen gaitzak eta heriotzak. Pentsatu, halaber, erretzeari utziz gero urtearen barruan aurreztuko zenukeen dirutzan: 200.750 pezeta egunero bi pakete tabako gorri errez, eta 73.000 beltza errez gero. Laguntza bilatu € Erretzeari uztea erabaki baduzu, eska iezaiozu laguntza zure medikuari hark terapiarik egokiena gomendatuko dizu. Ez da gomendagarria nork bere burua medikatzea, ezta lagunen aholkuetaz fidatzea ere. Ohiko metodoak € Laguntza psikologikoa eta nikotinaren ordezkoak dira konbinaziorik eraginkorrenak. Medikuak gorputzak erretzeko ohitura galtzeko kontsumitu behar duen nikotina dosia gomendatuko dizu. Tratamenduak bizpahiru hilabete iraun dezake, eta Gizarte Segurantzak ez ditu finantzatzen nikotinaren ordezkoak. Ugariak dira; txaplatak, txikleak, arnasgailuak eta laster antidepresiboak. Tabakoa erretzeari uzteko lagungarria izaten da dieta ondo zaintzea ere. Minbizia daukaten 3.000 lagunek auzitara eramango dituzte Espainiako tabako industriak gaur ERRETZAILE ohiak izanik laringeko minbizia jasaten duten 3.000 lagunek auzitara eramango dituzte Espainiako tabako industriak. Gaur bertan aurkeztuko dute salaketa kolektiboa eta tabako industrien aurkako lehenengoa da. «Zigarroek minbizia eragiten duten sustantziak dituztela, eta horien arriskuetaz kontsumitzaileei ez zaiela ohartarazteko onartzea nahi dugu. Tabako industriek ez dute kontziliaziorik onartuko, baina gu Auzitegi Gorenera heltzeko prest gaude», adierazi du salatzaileek abokatu Montserrat Vegak. Tabako enpresek kontziliaziorik onartu ezean, prozesuak hamar urte inguru iraun ditzakeela diote abokatuek. Kaltetuek salaketak aurkeztuko dituzte gaur goizean Donostian, Bilbon, Gasteizen eta Espainiako hamar hiritan. Salatzaile guztiak probintzia bakoitzeko leringektomizatuen elkarteko kideak dira. Gaur tabako enpresen kontrako salaketa kolektiboa jarriko duenetako bat Francisco Ruiz de Vergara Bizkaiko Laringektomizatuen Elkarteko lehendakaria da. Ruiz de Vergarak dioenez, hamabi urte baino ez zituela 1950 urtean hasi zen erretzen. «Nire sasoiko tabako paketeek ez zuten mezu bat bera ere, ez zuten ezertaz ohartarazten», azaldu du. «Erreklamazio judiziala gure egiten dugu tabakoa gure gaixotasunaren erruduna dela uste dugulako. Zigarro batean nikotina eta beste gauza asko, zianuro ere, sartzen dituzte. Horregatik, justizia eskatzen dugu, ez dugu aberasteko inolako asmorik», nabarmendu du 62 urteko gizon horrek. Epaitegiek arrazoia emango dieten esperantza daukate, eta hala balitz, lortuko luketen dirua kaltetuen elkarteetarako izango litzatekeela azpimarratu du Ruiz de Vergarak. «Laringektomizatuentzako elkarteak behar dira, eta leku askotan ez daude. Oso larria eta penagarria da kirofanotik ahotsik gabe ateratzea». Europan saltzen diren tabako paketeek ezingo dute ez ¿ligth¹, ez ¿nikotina gutxiagokoa¹ lelorik eraman EUROPAKO BATASUNEAN (EB) saltzen diren tabako paketeek ezingo dute etorkizunean ez ligth, ez nikotina gutxiagokoa lelorik eraman, era horretan osasunarentzat hain kaltegarriak ez direla dirudielako. Horrela jasotzen du Bruselako Legebiltzarrak ekainean onartuko duen etorkizuneko araudiak. Komunitateko gobernua tabakoaren kontrako araudia gogortzeko prest dago. Hala, tabako ekoizleek kontsumitzaileei zuzenduriko informazioa gehitu beharko dute, eta erretzeak dakartzan arriskuei buruz paketeetan agertzen diren oharrek aurreko aurpegiaren azaleraren % 40 eta albokoaren erdia bete beharko dute gutxienez. Era berean, areagotu egingo da osasun agintariek paketeetan jar ditzaketen mezuen kopurua. Hau da, gaur egun tabako paketeetan agertzen den «tabakoak osasunean eragin larria duela ohartaratzten da» mezuaren ordez, beste lelo zuzenagoak agertuko dira. «Erretzeak milioi bat lagun hiltzen ditu urtean Europako Batasunean» ,«erretzeak minbizia sortzen du» edo «aborto bat izan edo haurra hilik jaiotzeko arriskua bikoiztu egiten da emakume erretzaileen artean», izango dira mezu horietako batzuk. Horretaz gain, tabako paketearen albo batean baimendutako gehienezko alkitran, nikotina eta karbono oxidoaren edukia agertu beharko da. Leloak karaktere zehatz batzuetan inprimatua eta merkaturatzen den herraildeko hizkunzta ofizialetan agertu beharko du. Tabako ekoizleek, berriz, merkaturatzen dutenak «tabakoa ez den beste produkturik» duen zehaztu beharko dute, baita dituen sustantzien zerrenda zehatza ere. EBko herrialde bakoitzeko osasun admnistrazioak osagai guztien zerrenda eta kantitateak izan beharko dituzte 2003. urteko abenduaren 31 baino lehen. Tabako ekoizleek, dena dela, frogatu egin beharko dute osagai horiek «ez dutela zeharkako kalterik sortzen, gazteak tabakoa erretzeari ekitea erraztu edo produktuen atxikipen izaera areagotuz». Laburrean Nerabeak tabako enpresen xede berria EGUNERO beren lehenengo zigarroa pizten dute munduan 82.000 eta 100.000 nerabe inguruk. Gaztetxo horiek tabako enpresen helburu berria direla ohartarazi zuen OMEk atzo. «Tabako enpresek 6.000 milioi dolar gastatzen dituzte gazteek erretzaileen klub-ean sartzeko eta tabakoa erakargarria, modernoa eta sexy-a dela sinestarazteko», ohartarazi zuen. Erretzaileen %60 inguru 13 urtekin erretzen hasten dela jakinarazi zuen. Tabako enpresek bilioi bat pezeta gastatzen dute publizitatean MUNDUKO tabako industriak urtean publizitatean 1,14 bilioi pezeta baino gehiago gastatzen ditu Espainiako Neumologia eta Bularreko Zirugia Elkarteak atzo jakinarazi zuenez. Dirutzarik handiena publiko gazteari zuzenduriko publizitatean xahutzen da. Tabakoaren prezioa igotzearen alde Osasun Ministerioa ESPAINIAKO Osasun Ministerioak Ogasun Ministerioa tabakoaren prezioa igotzeko «presionatuko du», Dolores Flores Kontsumo eta Osasun Publiko zuzendariak atzo azaldu zuenez. Prezioaren igoerarekin tabakoaren kontsumoa murriztea espero du Floresek, batez ere, eros ahalmen txikiagoa duen gazte jendearen artean. Txokolatinak zigarroen truke gaur Bilbon MINBIZIAREN kontrako Bizkaiko Elkarteak piztuta dauden zigarroen truk txokolatinak emango ditu gaur. Ekimena Bizkaiko hainbat udalerritan garatuko dute, besteak beste, Bilbon, Balmasedan, Amorebieta-Exanon eta Bermeon. Rap-a tabakoaren aurka Zizur Nagusiko institutuko ikasleek publizitate rap bat landu dute Nafarroako Gobernuak tabakoaren aurka plazaratuko duen publizitateren lema legez.  