Docutec Aberastasunaren zatirik mardulena, kapital errentara ELA sindikatuaren txostenaren azalpena. Sindikatuak ekonomiako estatistika batzuetan oinarrituz ondorio batzuk ateratzen ditu. Artikulu honetan datuak eta ondorioak ikus genitzake. Ekonomiaren goraldiko aberastasunaren zatirik mardulena, kapital errentetara ELAk gezurtzat jo du EAEko «garapen iraunkor eta elkartasunean» oinarritutako gizartea eraikitzeko eredua Joseba Aiartza/BILBO Aberastasuna ez da behar bezala banatzen. Horixe ondorioztatu du ELAk azken urteotako errenta banaketari buruz egindako txostenean, Eustaten datuetan oinarrituz. Datu horiek, Jose Elorrietaren hitzetan, gezurtatu egiten dute Juan Jose Ibarretxe lehendakariak adierazitakoa, «EAEk garapen iraunkorrean eta elkartasunean oinarritutako gizartea eraikitzeko eredua aurkitu» duela esan zuenekoa. «Datuek erakusten dute hori ez dela horrela», dio ELAko idazkariak. Hala, lehenengo datuak esanguratsuak dira: 1993. urtean, lan errentak Barne Produktu Gordinaren (BPG) %55,4koak izan ziren, eta 2001ean %49,8ra jaitsi zen, 5,6 puntu galduta. Aldi berean, enpresen soberakinen pisua %37,2tik %40,6ra igo zen EAEko ekonomian, hau da, 3,4 puntu bereganatu zituzten. Horrek esan nahi du goraldi ekonomikoaren urteetan areagotu egin dela lan eta kapital errenten arteko aldea. Bilakaera hori ulertzeko, enpresa mailara jaitsi beharra dago. Eustaten ikerketak industria eta eraikuntza alorretara mugatuta dago. Baina ikerketaren lagina 305.000 herritarrek osatzen dutenez, aski adierazgarria izan daiteke. Hala, enpresen etekin eta pertsonal gastuak alderatuta, txostenak erakutsi du azken hauek zortzi puntu galdu dituztela, produkzioaren baliotik %24,7tik %16,08ra beheratuta. Bitartean, enpresa irabaziak bikoiztu baino gehiago egin dira, %3,94tik %8,16ra igota. Lan kostuen beherakada Aurrekoaren ondorioz, zera esan daiteke: 2000ko lan kostuek 1993ko garrantzi berdina izatera enpresen produkzioaren balioan, %50 handiagoak izan beharko zuten. Eta alde horren erdia soilik berreskuratuz gero, zazpi urteotan 76.300 lagunentzako enplegua sor zitekeen, txostenaren arabera. Sindikatuaren irakurketa bilakaera horretaz zera da: azken zortzi urteetan sortutako enplegua (55.500 lanpostu) urria eta eskasa izan da. Horrek adierazten du zein bilakaera ezberdina izan duten lan kostuek eta enpresa etekinek: langile bakoitzeko kostua (%8) inflazioaren azpitik (%10) igo da. Horrek zera esan nahi du ELAren aburuz, langileen erosteko ahalmenak murrizketa nabarmena izan duela azken urteetan. «Sindikatuaren ikuspegitik, horrek argi erakusten digu zein garrantzitsua den soldaten gainean indarra egitea negoziaketa kolektiboan», azaldu du Elorrietak. Aztertutako hirugarren atalean, sindikatu abertzalearen txostenak gastu sozialaren bilakaera aztertu du, bai Estatuaren gastua (pentsioak, langabezi sariak...) baita Eusko Jaurlaritzarenak ere (osasun nahiz hezkuntza alorretan). Ondorioa zera da: gastu soziala murrizten ari da, azken urtean izan ezik. «Europako batez bestekora hurbildu beharrean, aldentzen ari gara», diote txostengileek. Europatik urrun gastu sozialean Hala, 1996tik 2001era, EAEko gastu sozial orokorra ia bi puntu jaitsi zen, BPGren %20,85etik %18,8ra. Jaitsiera atal guztietan izan da gainera: 0,25 puntu pentsioetan, 0,5 puntu langabezian, 0,3 osasunean eta 0,25hezkuntzan. Aurrekoaren ondorioz, gainera, Espainiako Estatuak superabitak lortu ditu EAEn gizarte eta langabezi alorretan, langileek eta enpresek kotizatutako diruaren eta Gizarte Segurantzak bildutakoaren artean. Superabita 766,5 milioi eurora iritsi da 2001ean, eta 1996tik hona, 2.596 milioi eurokoa izan da. «Beraz, Estatuak kudeatutako ataletan diru transferentzia dago EAEtik Estatuko kontuetara», dio ELAk. Transferentzia hori EAEko BPGren %1,84koa izan zen 2001ean, txostenak aztertutako azken urtean.