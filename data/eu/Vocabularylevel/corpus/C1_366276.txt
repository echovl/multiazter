Docutec Goazen zinemara III: "14 kilómetros" eta "Querida Bamako" 14 kilómetros pelikulak erakusten digu Marokotik Europako hegoaldera dauden 14 kilometroak muga gaindiezina bihurtzen dela etorkin askorentzat. Zeharkaldi horretako gertakariak daude filmaren oinarrian, nahiz eta sinesgarritasun eza sumatzen zaien. Querida Bamako filmean, berriz, etorkinekin egindako elkarrizketak, beren esperientziak dira ardatz. Horiekin batera, fikziozko hainbat egoera azaltzen dira, baina hauek ere huts egiten dute kontaketan. Magrebetik, Sahara hegoaldetik eta Afrika ia osotik gurera etorkinak iristea ez da zerbait berria. Telebistak albistegietan ia egunero ematen dizkigu irudi benetan gogorrak, latzak, nola jendea, bere sasoirik onenean bizia arriskuan jarriz, samaldan datorren bere herrialdeak eskainitako patutik ihesi. Kayukoan edo pateran itsasoa zeharkatu, edo oinez Sahara nahiz Teneré basamortu arriskutsuetatik barrena joan, Marokotik Europan hegoenean dagoen tokiraino dauden 14 kilometroko zeharkaldi hori oso ezaguna da. Eta zeharkaldi horrek erakusten digu honako jendearen emana izugarria dela; baina ondorioak ez ditugu ezagutzen. Geroz eta gutxiago, baina oraindik ere ikusle pribilegiatu gisara esertzen gara telebistako pantaila txikiaren aurrera, gure sofaren erosotasunak babestuta, ikustera ezbehar alimaleko hau. Telebistak egunero dakarzkigu irudi lazgarri horiek, eta zineak noizbehinka. Hona zerrenda xume bat: aspaldikoa da "Las cartas de Alou", Montxo Armendarizena, edo "Frontiéres" Mostepha Djamdjam marokoarrarena. Dokumentalak ere iritsi zaizkigu: "En el camino" Martín Cuencak egina, edo "In this World" Michael Winterbotom-ena. Eta horrenbeste irudi ikusi izanak eragina du gure inguruko zine-festibaletara eta zine-aretoetara heldu berri diren goiko bi pelikula horiek "aztertzen" ditugunean. Asmo onez egindakoak dira, ez bakarrik dirua irabazteko. Atseginak dira ikusteko, baina ondoeza sortzen dute biek, zeren telebistan egunero ikusten dugun errealitate horretatik urrunxko gelditzen dira. "14 kilómetros"ek badu zer eskainia zine-pelikula gisara: antzezleek ondo lan egiten dute, basamortua ezin ederrago azaltzen da, eta atseginez ikusten den pelikula da. Eta atseginez ikuste hori da latza, zeren benetako egoerak ez du ezer atseginetik, eta bertako jendeak ez du desertuan sumatzen ikusleari eskaintzen zaion edertasun hori; jendearentzat basamortua natura hiltzailea da, eta hori ez da azaltzen filmean. Hori batetik, eta bestetik, nola fikzioa den, eta fikzioa izateak narrazio-arau batzuk betetzea eskatzen duen, eta betetzen dituenez, bada, horrek ere ez dio larregi laguntzen filmaren sinesgarritasunari. Adibidez, pertsonaiak edo oso zintzoak edo oso gaiztoak dira, baina ez benetakoak. Bestelakoa da "Querida Bamako". Elkarrizketak dira, nork bere esperientzia du kontagai. Horrekin batera fikziozko hainbat egoera azaltzen dira bizimodua islatu nahian. Elkarrizketatuak sinesgarriak dira, kitzikagarriak. Baina fikzioak huts egiten du: antzezleak ez dira sinesgarriak, eta gidoia ere ez maizegi, besteak beste, oso axalekoa delako. Antzezleak sinesgarriak ez direnez, ikuslea elkarrizketatuak berriro noiz azalduko egoten da, eta berak irudikatu gertatutakoa. Badu pelikula honek, eta aurrekoak ere, geroz eta gehiago aspertzen nauen ezaugarri bat. Afrikaren egoera gogorra da, zaila, baina horrek ez du esan nahi beti zorigaitzaren ikusgarritasuna, alderik morbosoena eta katastrofikoena erakutsi behar denik soilik. Hori telebistak egiten du, eta garaia da zineak morrontza hori baztertzeko. Landu dezagun Afrikarekiko enpatia, eta sinistu dezagun baduela irtenbiderik, eta berak behar gaituen beste behar dugula guk ere geure bizitzan. Kultura bakoitzak bere baloreak ditu, eta balore horiek elkarri azalduz egingo du aurrera gizakiak, horrela izango gara egun baino askexeago. Juan Miguel Gutiérrez