Docutec Galdu dezatela dena Lehengoan jakin nuen zapatu honetan hasiko dela ditxosozko Eurokopa hori, eta berriz jarri zitzaizkidan kirioak dantzan. Gauza bera gertatzen zait Eurokopa eta Munduko Futbol Txapelketa guztietan. Lehengoan jakin nuen zapatu honetan hasiko dela ditxosozko Eurokopa hori, eta berriz jarri zitzaizkidan kirioak dantzan. Gauza bera gertatzen zait Eurokopa eta Munduko Futbol Txapelketa guztietan, eta txarto pasatzen dut, baina ondo ere bai. Txarto, Espainia hurrengo fasera eta hurrengora eta hurrengora eta finalera heldu daitekeela pentsatzeak gaixotu egiten nauelako. Ondo, sentitzen dudalako oraindik ere duintasun apur bat geratzen zaidala, futbol talde batek partidu guztiak galtzeko desiratzen dudalako. Ze futbol talde bat hamaika petardo korrika baino zerbait gehiago da: futbol talde bat da berrogei milioi petardo sufritzen edo gozatzen, pozez txaloka edo bazter batean negarrez. Gauza handia da futbola. Zeureek irabazten badute, zeu ere, irabazleen arraza bereko kide zaren aldetik, onena zara, irabazle bat, eta hurrengo egunean zure taldearen kamiseta jantziko duzu, kaletik doan jendeari gogorarazteko nor zaren: irabazle bat. Ez galtzaile bat, ez. Hori ez. Aldiz, galtzen badute, ezkutatu egiten zara, eta nik ez diet besterik desio Ebrotik beherakoei: galtzea, ezkutatzea. Galtzea futbolean, petankan, kaltzetingintzan eta makina-erremintan. Zatarren txapelketetan ere, galdu dezatela. Ezkuta daitezela betiko, euren talentu eta talantearekin. Egin dezatela Eurokopa bat eurentzat bakarrik, eta galdu dezatela hori ere bai. Nire poza ez da Errusiak irabaztea, Putin ere ez zaidalako gustatzen. Greziarrak kamorrista hutsak iruditzen zaizkit, eta Portugaleko jendeak, berriz, altuegi egiten du berba. Suitzarrek erlojuak eta txokolatea baino ez dakite egiten, kroaziarrek ez dute merezi hain herrialde polita, frantziarrak harroak dira eta ingelesak mozkortiak. Daniarrak gatzipakoak dira, italiarrak lapurrak, suediarrek Volvo larregi dute eta bulgariarrak ijitoak dira. Txekiarrek zerbeza onegia egiten dute, letoniarrak arraroak dira, alemanak tenteak eta holandarrak errotariak. Baina denei opa diet Eurokopa irabaztea eta egurra ematea zezen-azalari. Beste modu batzuetatik ezin dena, egin dezala futbolak. Eta galdu dezatela bueltako hegazkin-txartela ere bai.