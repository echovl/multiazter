Docutec Etekin operazioa Telebistari buruzko iritzi artikulua. Oparotasun zibilizazioan plazera bilatu ordez, jendeak telebista ikusten omen du. MARTIN BARRIUSO/ Gure zibilizazioa materialista dela entzutea ohikoa bada ere, bestela pentsatzen dutenak ere badaude. Alan Watts filosofo britainiarra zen haietako bat. Haren esanetan, gure gizartea materialismo osasuntsuaren antipodetan dago. Alde batetik, zibilizazio honek bere oinarri materialak -bizia ematen diguten ekosistemak- deusezteko erakusten duen tema dago. Wattsek munduaren losangelesizazioaz hitz egin ohi zuen, hau da, bazter guztiak Estatu Batuetako hiri itsusi, kutsatu eta asfaltoz betearen antzeko bihurtzeko obsesioaz. Baina haren iritziz, aisialdiaren erabilera da materialismotik zein urrun gauden erakusten duen sintoma argiena. Gurea bezalako gizarte oparo eta teknifikatu batean, jendea benetan hain materialista balitz, aisialdia -hau da, benetan nahi duguna egiteko askatasuna dugun tartea- egiazko plazer materialetan inbertituko genuke: jaki goxoz betetako oturuntzak, sexu orgia alaiak, dantza eta musika festak, eta abar luze bezain atsegina. Eta zer egiten du jendeak? Etxeko egongelan sartu eta telebista ikusi. Batek daki lanak eragindako nekea den, irudimen falta edo erosotasuna oinarri duen inertzia soziala. Kontua da aberastasun eta baliabide material ugari duen kultura batean, jendea errealitate materialaren gezurrezko isla elektronikoarekin konformatzen dela. Denak isilik, ondoan ditugunengandik isolatuta, askan botatzen diguten pentsu kulturala golkoratzeko prest. Ordezko plazerren garaian bizi gara. «Jan ta lo ta larrua jo» omen da gehien gustatzen zaiguna -hala diote gehienek-, baina behin eta berriz egiten diren inkestek diotenez, lo gutxiegi egiten dugu, sexua (benetakoa, ez Interneten bidez saltzen duten itxura digitala) larunbat gauean hogei minutuz betetzen den ohitura da, eta janari benetan goxoa jaiegun seinalatuetarako uzten dugu, eguneroko platerean El Ejido eta McDonalds nagusitzen direla. Nola ulertu, bestela, hamahiru milioi pertsonak (Estatuko populazioaren herenak) Operación Triunfo izeneko luxuzko karaoke erraldoia ikustea baino zeregin hoberik ez izatea? Ondo uler iezadazue. Nire asmoa ez da inoren gustuak gaitzestea, baina gizarte osoa marketing operazio huts baten amua hain alaiki irensten ikusteak zer pentsatua ematen du. Ez dut ezer karaokearen kontra, ezta enpresa diskografikoek antolatutako castingen aurka ere, baina harrituta nago zalaparta interesatu honekin guztiarekin. Egia esan, milioika pertsona horiek benetako karaokera joan eta bihotza kantuz alaituko balute, gaitz erdi. Poztu ere egingo nintzateke, ikusle pasibo izatea baino hobe baita nork bere ahotsa en- tzunaraztea, tabernan besterik ez bada ere. Baina erreferendum bat antolatzea zientzia-fikziozko kontua den espainiar Estatuan hiru milioi pertsonak minutu gutxitan inora ez doan bozketa hutsal batean milioika euro xahutu dituztela irakurtzeak txundituta utzi nau. Komunikabide batzuetatik bonbardaketa izatea ulergarria da, haietako askok etekina atera diote-eta negozio handi honi, bide batez gure arreta komeni ez zaizkien gaietatik apartatzea lortuz. Hala ere, aho zabalik utzi nau Eurovision bezalako muntaia zaharkitu baten inguruko operazio komertzial nabarmen batek nolako arrakasta lortu duen ikusteak. Eta zenbat diru eta energia inberti dezakeen jendeak beste batzuen arrakastaren fabrikazio prozesuaren lekuko/voyeur izatearen truke. Ilusioa poteetan saltzen dituztenak bapo bizi dira itzalean diruaren gainean eraikitako euren ametsak betetzen eta besteek, bitartean, argien aurrean jarriko den hurrengoa izateaz amets egiten eta programaren hurrengo diskoak erosteko beharko dituzten sosak irabazten jarraitzen dute. Marxek erlijioa herriaren lo-belarra zela esaten zuen. Orain biziko balitz telebista dela esango luke. Baina diferentzia handi bat dago: apaizak sekula ez dira pantaila katodiko bat bezain hipnotikoak izan. Ondo pentsatuta, hori baino ez dugu behar, telepredikatzaileen moda ere gure artean erro- tzea. Azken finean, hamaika ikusteko jaioak gara.