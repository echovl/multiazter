Docutec Oporretan Adituek diotenez, urte osoa oporren irrikan egon beharrean, hobe genuke lana eta atsedena egoki tartekatzea, urtearen barruan. Baina nork demontre esan die adituei guk aukeratzen dugula aisia eta lana banatzeko manera? INMA ERREA / Halaxe banaiz ere, beti bezain lanpeturik nabil. Kontraesana izateaz gain, nekoso samarra da: bakantzak lanean ari naizen bitartean egin ezin ditudan hamaika gauza horiei heltzeko tenore bilakatzen zaizkit maiz.   Teorian ezer ez egiteko aprobetxatu beharko genukeen denboran, inoiz baino behartuago sentitzen omen dugu geure burua, okupaturik segitzeko. Baten batek esan du: oporrak ez dira deskantsatzeko, baizik eta jardueraz aldatzeko. Ikusi besterik ez dugu egin behar zenbat bidaia, ikastaro, ibilaldi, udaleku eta kanpaldi eratzen diren, oporraldiak pasatze aldera. Orain psikologoek berretsi dute: ez ei da ona urte osoa jo eta su ematea gure ohiko zereginetan, eta behin oporrak iritsitakoan nagikerian tupustean murgiltzea. Izen eta guzti eman diote harrapatzen ahal gaituen gaitzari: hamakaren sindromeak jotzen bagaitu, deprimiturik pasako ditugu oporrak!   Adituek diotenez, urte osoa oporren irrikan egon beharrean, hobe genuke lana eta atsedena egoki tartekatzea, urtearen barruan. Baina nork demontre esan die adituei guk aukeratzen dugula aisia eta lana banatzeko manera? Esaten ahal zaio jateko deus ere ez duenari oker ari dela, eta gose gorriak jota bizi ordez aldiro-aldiro zerbait jan beharko lukeela? Laster oporrak desiratzea ere bilakatuko digute bekatu, eta orduan errudunaren sindromeak jota pasako ditugu oporrak...   Eta gero, lanerako bueltan, oporren osteko depresioa, gure zain!