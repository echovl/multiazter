Docutec Udako oporrak euskaraz Udako planak egiteko garaia da. Euskara ikasteko aukera zabala izaten da udan, baina euskara landu eta hobetzeko nahiz euskalkiren bat gertutik ezagutzeko aukera bakarrenetakoa Egonaldiak familia euskaldunetan plangintzak eskaintzen du. Anima zaitez eta eman izena Ulibarri edo Urrats euskaltegian maiatzaren 3tik 31ra bitartean. Edozein argibide behar izatera, deitu 94-416 24 72 telefono zenbakira. Inguruan euskaraz mintzatzeko edo beren euskara hobetzeko giro aproposik ez duen jendearentzat eratu zuen aspaldian HABEk plangintza hau, baita euskalkiren batean sakondu nahi dutenentzat ere. Aurten ere ULIBARRI eta URRATS euskaltegiek antolatuko dute, baina helburuek eta prozedurek berdin jarraitzen dute. Eskatzaileek gutxieneko euskara-maila behar dute: HABEk finkaturiko euskalduntze-programazioko 8. urratsa edo horren pareko edo goragoko beste bat gainditua izatea. Adinari dagokionez, bestalde, 18 urtetik gorakoek izango dute parte hartzeko aukera. Egonaldi hauek Iparraldeko zein Hegoaldeko herri euskaldunetan antolatzen dira. Familiei eskatzen zaie biztanleriaren %70etik gora euskalduna duten udalerri zein auzuneren batean bizitzea. Horrela, ikasleak, etxetik ateratzen denean ere, izango du giro euskaldunean jarraitzeko modua. Bestalde, etxekoek lagunduko diote herriko giroan murgiltzen. Etxean, berriz, logela pribatua izango du eta ez dago etxeko zein baserriko lanetan aritzera behartuta. Norberak erabakitzen du laguntzeko prest dagoen ala ez. Ikasleak 285 euro ordaindu beharko ditu hilabeteko egonaldiaren truke, eta bikoa bada, 570 euro. Familiak, berriz, 580 euro jasoko ditu hilabetekoan eta 1.160 euro bi hilabete badira. Parte hartu nahi izanez gero, hona hemen derrigorrezko dokumentazioa: Izena emateko orria Nortasun agiriaren edo pasaportearen fotokopia HABEk finkaturiko euskalduntze-programazioari jarraituz gainditutako azken urratsa adierazten duen ziurtagiria Dokumentazio osagarria: Unibertsitate-mailako ikasketa-egiaztagiria Euskararekiko bestelako merituak ziurta ditzaketen egiaztagiriak Irakaskuntzan edo Herri Administrazioan aritzen dela ziurtatzen duen egiaztagiria Izena emateko epea Maiatzaren 3tik 31ra Kontuan izan lehenengo eskaerek izango dutela lehentasuna. Eskabide-orriak helbide honetara bidali behar dira: ULIBARRI EUSKALTEGIA Gardoki,3-1.a 48008-BILBO Plangintza honetaz berri zehatzagorik nahi izanez gero, deitu telefono honetara: 94-416 24 72 Edo webgunera: www.egonaldiak.net jo. Pablo Urrizelki: 'Bosgarren egunerako euskara ateratzen zitzaidan pentsatu gabe' Pablo Urrizelki iazko uztailean izan zen Ataunen, Egonaldiak familia euskaldunetan ekimenaren barruan. Espila baserria aukeratu zuen. Han bizi dira 8-10 urteko bi mutiko eta hauen gurasoak: Vicente Ruiz eta Pili Eskisabel. Orain dela lau urte hasi ziren baserrian euskaldun berriak hartzen, batzuk udan, baina baita neguan ere, Maizpide euskaltegian aritutako jendea. Pablo Urrizelki Gasteizko Amaiur euskaltegian zebilen Espila baserrira joatea erabaki zuenean. Pablo Ataun inguruko frontoien berri jakinda etorri zen, pilotan egiten baitu Lizarrako 20 urteko gazte honek. Batzuetan Piliren semeekin joaten zen San Martin auzoko frontoira, eta han aritzen ziren herrikoekin jolasten. Pablo bi mutikoekin batera esnatzen zen, etxeko jabeak baino zertxobait beranduago. Izan ere hauek, eguzkiak gogor jo aurretik, baratzeko lanak egiteko aprobetxatzen zuten. Eta Pablo jaikitakoan, bederatziak inguru, guztiek batera gosaltzen zuten. Familia honen ohitura baita otordu guztiak elkarrekin egitea, baita aiton-amonekin ere. Pablo ere konturatu zen baserriko lana oso gogorra dela: 'Beti bada zerbait egiteko: animaliei jatekoa eman, txerri-korta garbitu, edo ni ibili nintzen bezala, moztutako belarra biltzen laguntzen.' Baserriaren gogortasun hau izan da Espila Egonaldiak familia euskaldunetan sartzeko arrazoietako bat: 'Guk euskara maite dugu eta beti izan ditugu ikasleak baserrian. Baserriko bizimodua latza da, eta ekimen hau da osagarri bat, osagarri ekonomiko bat baita ere. Baina, guretzat ere, eta semeentzat, oso aberasgarria da jende hau Atauna etortzea. Galdera asko egiten dizkiete ikasleei. Eric, adibidez, Filadelfiakoa zen, beste erlijio batekoa, Iker, berriz, alboka-jolea. ' esan zigun Pilik. Bi mutil kozkorrak gaztetxoak direnez, Pili Eskisabel San Martingo gazte-elkartera joan zen. Bazekien han Pablok bere adineko jendea aurkituko zuela. Eta oso ondo hartu zuten nafarra. Batzuetan lagun berri hauekin joan zen Etxarriko igerilekura edo Aia auzoko jaietara, edo afaldu ondoren Lazkaora, bueltatxo bat ematera, edo Ordiziako Garagardo Festara. Familiarekin, berriz, Lareo paraje ederra ezagutzera, edo Pilirekin berarekin Ordiziako Azokara: 'Ez dugu izan inongo kexarik Pablorekin, oso arduratsua izan da' azaldu digu Pilik. 'Egun guztian euskaraz aritzen ginen. Bosgarren egunerako euskara ateratzen zitzaidan, pentsatu gabe' esan zigun Pablok. Herriko gazteek hika egiten zioten gainera, Pablok esan zien hika egiteko, eta zerbait ulertzen ez bazuen zuka errepikatu, eta listo. Eta Pablo oso pozik itzuli zen Lizarrara, eta anaiari kontatu zion Ataunen zein ederki pasa zuen. Orain anaiak dauka Egonaldiak familia euskaldunetan zer den bere kabuz ezagutzeko gogoa. Zuzenketa-orria: Pablok: Ataunen frontoia zegoela Egun osoa euskaraz ematen zuela 5. egunerako gai zela euskaraz pentsatu gabe hitz egiteko Lagunek hika egiten ziotela Pilik: Euskara maite dutela Baserriko bizimodua latza izanik, osagarri ekonomikoa dela ekimena Pablo oso arduratsua izan dela