Docutec Hilezkor izateko itxaropena gero eta barneratuago dugu Manuel Cruz Bartzelonako Unibertsitateko Filosofia Garaikideko katedraduna da. Bere esanetan, gertukoen heriotza ahazten, ezkutatzen saiatzen da gizartea, gogoratzeak min egiten diolako. Manuel Cruz Bartzelonako Unibertsitateko Filosofia Garaikideko katedraduna da. Cruzek bi heriotza mota desberdintzen ditu: gertukoena eta inpertsonala deiturikoa. Bere esanetan, gertukoen heriotza ahazten, ezkutatzen saiatzen da gizartea, gogoratzeak min egiten diolako. Heriotza XXI. mendeko tabua bilakatu al da? Tabu hitza erabiltzea gehiegizkoa da. Ahaztutako kontzeptua da. Gertukoen heriotza da guregan eragina duena eta bizia amaitu egiten dela gogorarazten diguna. Kasu horietan heriotza ahazten, ezkutatzen saiatzen gara, gogoratzeak min egiten digulako. Hori ez da hainbeste nabaritzen, bestelako heriotzak ere badaudelako. Martin Heidegger filosofo alemaniarrak heriotza inpertsonalak deitzen dituenak dira horiek. Albistegietan ez dugu besterik ikusten. Horiek, ordea, ez dute guregan besteek adinako eraginik. Zergatik pentsatzen du jende askok heriotzaren ostean zerbait badagoela? Ideia hori ez dago kultura guztietan. Gizaki guztiek ez dute gauza bera pentsatzen. Egia da hemen heriotzaren ostean bizia dagoelako ideia oso zabaldua dagoela. Itxaropen hori gure kulturari lotutako ideia bat da. Egungo gizarteak, ordea, gero eta sekularragoak dira. Ondorioz, asko dira bizia amaitzen denean dena amaitu dela onartzen dutenak. Norberak uler dezake hori, hala nahi izanez gero. Pentsa genezake mundua ikusten den hori dela eta heriotzaren ostean ez dagoela beste ezer. Heriotzaren ondoren zerbait dagoelako ustea diskurtso edo arrazoibide baten ondorioa da. Erlijioaren ondorio da ideia hori? Neurri batean bai, baina horrekin ez dut esan nahi erlijioen helburua gizartea engainatzea denik. Erlijioaren helburuetako bat heriotzaren ideia eta bizitzaren sufrimenduak eramangarriagoak egitea da. Baina erlijio guztiek ez dituzte ideia berak. Azken finean, ahaztu ezin duguna zera da, heriotzaren ostean zerbait dagoelako ideia ikasitakoa dela. La Vanguardia egunkariak argitaratutako artikulu batean zera esan zenuen: gertukoen heriotzaz hitz egiten dugunean konturatzen garela zenbateraino desagertu den heriotza eguneroko bizitzatik. Gure gizartean hildakoak desagertu egin dira. Ni txikia nintzenean, adibidez, 14 urteko lehengusu bat hil zen. Bere etxean hil zen eta senitartekoak hura ikustera joan ziren. Hildakoa etxean zegoen. Gaur egun, ordea, oso gutxi dira etxean hiltzen direnak. Herri txikietan soilik iraun du ohitura horrek. Hildakoak ezkutuan ateratzen dira erietxeetatik. Duela urte batzuk hileta-autoak ikus zitezkeen hirietatik igarotzen. Gaur egun, baina, auto horiek hirien kanpoaldetik igarotzen dira. Ez ditugu hildakoak ikusten. Ikusezinak dira. Egungo haurrek hildako asko ikusi dituzte filmetan, baina benetakorik bat ere ez. Ikusten ez badugu, urrunago dagoela uste dugu? Bai. Gizarte honetan errealitatearen kontzeptua itxuragabetu egin da. Badirudi irudikaturik agertzen ez dena ez dela benetakoa. Gaur gertatu den zerbait hurrengo egunean komunikabideetan agertzen ez bada, ez da erreala edo, erreala izan arren, ez da hain garrantzitsua. Alegia, iritzi publikoa da komunikabideek sortutako iritzia zerbait erreala den erabakitzen duena. Beraz, horren araberakoa izango da gertakarien garrantzia ere. Ondorioz, zerbait publikoki bistakoa ez bada, ez da hain erreala. Kasu horretan, errealitatea ez da hain beldurgarria. Era berean, heriotza ikusten ez badugu, ez da hain erreala izango. Zenbait adituren arabera, aurrerapauso teknologikoen ondorioz, osasun zerbitzuen akatsa bilakatu da heriotza. Ideia hori, duela gutxi sortutakoa den arren, gero eta gehiago zabaltzen ari da. Horren arabera, heriotza sistemaren akatsa izateaz gain, saihets daitekeen zerbait ere bada. Hilezkortasunaren ideia gero eta zabalduagoa dago kultura guztietan. Horri buruzko galderak artikulu askotan ikusi izan ditut. Zientzia munduan aurrerapauso berri bat egiten den bakoitzean, galdera bera da: horrek bizia luzatzen al du? Beraz, bizia urte asko edo betiko luzatzeaz ari garenean, jadanik ez gara zientzia-fikziozko zerbaitetaz ari. Egia da, baina, nekez gertatuko den zerbait dela onartzen dugula. Baina zientziak dena lor dezakeela ere onartu dugu. Beraz, heriotza saihets dezakeela pentsatzea ez da lehen bezain zaila. Hilezkor izateko itxaropena gero eta barneratuago dago gizartearen subkontzientean. Zergatik gara heriotzaren beldur? Heriotzaz ari garenean, beldurra eta larritasuna desberdindu behar ditugu. Ezer zehatzik eragiten digu beldurra. Heriotzari beldur diogula diogunean, hark dakarren zerbaiti diogu beldur. Kristautasunean, esaterako, hil ostean jasan ditzakegun zi-gorrei diegu beldur. Beldur horrek arrazoi jakin bat du. Larritasuna, bestalde, ezagutzen ez dugun zerbaitek eragiten duen sentimendua da. Zalantzak sortzen dizkigu ezagutzen ez dugun horrek. Beldurra heriotza ulertzeko moduarekin dago lotuta. Heriotzak ekar ditzakeen ondorioak azaltzen dizkigute erlijioek eta ondorio horiek dira beldurra eragiten dutenak. Zuk esana da gero eta gehiago direla larritasunik sentitzen ez dutenak ere. Bada bizia amaitu egingo dela argi duen jendea. Horien ustez, bizitza biologikoa amaitzen denean, ez dago besterik. Era berean, horiek ez dute zertan larritasunik sentitu, heriotza ezagutzen ez duten arren. Ez dut esan nahi heriotzaren ostean ezer ez dagoela sinesten dutenek haren inguruko kezkarik ez dutenik. Hala ere, horiena ez da haraindiko kezka bat, immanentea baizik. Hau da, heriotzak berak kezkatzen ditu, ez heriotzaren ondoren dagoenak. Duela urte batzuk, ordea, heriotza era naturalagoan hartzen zuten. Erdi Aroan, esaterako, hiltzeko prestatu egiten ziren. Gure arbasoen usteak okerrak zirela pentsatzeko joera dugu gizakiok eta hori ez da beti hala izaten. Herri erlijioa materialista dela dio Antonio Gramsci marxista italiarrak. Hau da, euren inguruan gertatzen denaren zergatiak aurkitzen saiatu izan dira beti gizakiak. Era horretan, biziaren eta heriotzaren inguruan sortutako zalantzak argitu nahi izan dituzte. Gaur egun gertatzen ari dena lehenago hartutako erabakien ondorio da. Antzina heriotza gauza naturala zela ulertzen zuten, nahiz eta haren inguruan tradizio erlijioso ugari egon. Zergatik aldatu dugu, orduan, pentsamoldea? Gizakiak ez dira elkartzen gizarte osoaren pentsamoldea aldatzeko. Beste alor batzuetako aldaketek ere eragina izan ohi dute ideologian. Erabaki politikoek, esaterako, eragin hadia izan dezakete herritarren bizimoduan. Era horretan, pentsamoldea aldatu egiten da, ohiturak aldatu egiten direlako. Ez alderantziz. Hemendik 50 urtera heriotzak sortzen duen larritasuna gainditzeko gai izango ote gara? Hilezkorrak garela pentsatzea izugarrizko erronka da gizakiarentzat. Ez gara betiko bizia irudikatzeko gai. Ezin dugu pentsatu zientziak dena lor dezakeela. Zientziak heriotza saihestea lortuko balu ere, gizartea ez litzateke egoera horri aurre egiteko gai izango. Gizarteak ezin izango lituzke mantendu hainbeste adineko. Hori teknikoki ezinezkoa da. Horretaz gain, kontuan hartu behar dugu laborategiek ez dituztela gaixotasun guztiak ikertzen, ekonomikoki bideragarriak izan daitezkeenak baizik. Beraz, pobreen gaixotasunak ez zaizkio inori interesatzen. Gure gizarteak ordainduko al ditu txiroek ordaindu ezin dituzten ikerketa horiek? Edo gutxi batzuek dituzten gaitzak ordainduko al ditu gehiengoak? Amets zoragarria da hori. Baina ametsa bakarrik.