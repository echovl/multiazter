Docutec Britainia Handian azeria ehizatzeko debekuak hautsak harrotu ditu Britainia Handiko Parlamentuak azeriaren ehiza debekatzeko legea onartu zuen joan den ostegunean, eta Ingalaterran eta Galesen 700 urte dituen tradizio horren amaiera ekarriko du. Azeria txakurrekin ehizatzearen aldekoak, ordea, ez daude isilik egoteko, eta errekurtso legala ez ezik, lege horren aurkako kanpaina entzutetsua ere prestatzen ari dira. Jarduera horren aldekoak biltzen dituen Landa Elkarteak zin egin du azeriaren ehizaren aurka agertu diren diputatu laboristak beren aulkietatik kenduko dituela datozen hauteskundeetan. Hauteskunde orokorrak maiatzean izango dira eta lege iskanbilatsua hiru hilabete lehenago jarriko dute indarrean. Elkarte horretako kideek adierazi dutenez, ez dute bakerik emango hauteskunde kanpaina guztian, eta desobedientzia zibilaren bidetik joango direla jakinarazi dute. Ez dirudi azeriaren ehizaren aldekoak eta kontrakoak hurbiltzeko modurik dagoenik; lehenengoek nabarmentzen dutenez, debekuak milaka pertsonaren bizirik irauteko modua kolokan jartzen du. Ehizaren kontrakoen esanetan, berriz, animalien kontrako ankerkeria izugarria da gizarte modernorako, eta tradizioak eta aurreiritziak dira praktika hori mantentzeko arrazoi bakarrak. Hartara, Tony Blairren gobernuaren ustez, mehatxu handia da ehizaren aldekoek egin dutena, hauteskundeetan eragin baitezakete. Ehizaren aldekoek iragarritako errekurtso legalak aurrera ez duela egingo espero duela esan du Nekazaritza kontuetarako diputatu Alun Michaelek. Azeria txakurrarekin ehizatzearen aldeko asko nobleziarekin harreman estuak dituzten lurjabeak dira, tartean Galesko printzea bera. Ostegunean ehizaren aldeko mila bat lagunek manifestazioa egin zuten Windsorko jauregiaren aurrean.