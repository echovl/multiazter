Docutec J. X. Llano: Ostera osasungarriak Josu Xabier Llano medikua eta Osasun Saileko teknikaria da. Elkarrizketa honetan Osasun Sailak antolatutako Oinez bizi, ostera osasungarriak izeneko kanpainari buruz hitz egingo digu. Oinez bizi, ostera osasungarriak izeneko ekimenaz zerbait gehiago jakin nahian jo dugu Llano medikuarengana.  Zer dela-eta bururatu zitzaizuen ostera osasungarrien inguruko kanpaina hori? Bueno, hasteko, esan nahi nuke Oinez bizi, ostera osasungarriak izeneko kanpaina beste egitasmo handiago baten barruan kokatzen dela. Egitasmo horrek bi zati dauzka: alde batetik, lehen mailako arretako zerbitzuen barruan kokatzen dena; eta, beste alde batetik, administrazioetatik kanpo kokatzen dena. Kanpokoa da ostera osasungarrien kontu hori. Lehen mailako arretako zerbitzuetan kokatzen dena nahiko berezia da eta gaixoei begira dago; ostera osasungarriena, berriz, edonori begira dago. Azken horretaz -ostera osasungarriez, alegia- hitz egiten badugu, esan behar da egitasmo hori prestatu zela biztanleen artean ariketa fisikoa sustatzeko. Zer ikusi zenuten, jendea oso geldoa dela eta sedentarismoa oso zabaldurik dagoela? Egia da sedentarismoa guztiz zabalduta dagoela gure gizartean. Baina, bestalde, Osasun Plana daukagu martxan Osasun Sailean. Plan hori hamar urteko egitasmo handi bat da, eta horren barruan lehentasunezko arlo batzuk dauzkagu. Lehentasunezko arlo horien barruan dago bat gaixotasun kardiobaskularrekin, ariketa fisikoarekin eta bizimoduarekin lotutakoa; alde batetik, bizimoduak eta, beste aldetik, gaixotasunak. Horren harira, hasi ginen pentsatzen zer edo zer egin behar genuela jarduera fisikoa bultzatzeko. Horrela, gaixotasun kardiobaskularrei aurre egiteko, ekimen hori bururatu zitzaigun biztanleriari begira, ostera osasungarriena. Laburbilduz, beraz, Osasun Plan orokor horretatik atera zen egitasmoa eta bertan dago oinarrituta. Zenbat saio egin dituzue? Gehiago egiteko asmorik bai? Orain arte bi saio egin ditugu, biak Bilbon: bata 2006an eta bigarrena 2007an. Bi aldietan berdintsua izan zen, paseotxo txiki bat Bilboko kaleetatik. Komunikabideen bidez gonbidatu genituen biztanleak ostera horietan parte hartzera. Esan bezala, bi baino ez dira izan, baina etorriko dira gehiago ziurrenik. Zein erakunde ari zarete programa horretan lanean? Nola egingo duzue Euskal Autonomia Erkidegoko herri eta hirietara iristeko? Egitasmo honetan parte hartu duten erakundeen artean daude: Eusten (Euskadiko Hipertentsio Elkartea), Osatzen (Euskadiko Familia eta Medikuntza Orokorreko Elkartea), Semergen (Espainiako Medikuntza Orokorreko Elkartea), Euskadi eta Nafarroako Kardiologia elkarteak, Euskadiko Erizainen Elkargoa, Osakidetzako Lehen Mailako Arretako Zuzendaritza, eta biomedikuntza arloko enpresa bat, Pfizer -farmazia inguruko enpresa bat-. Osasun Sailetik horiek guztiak koordinatzen jardun dugu. Edozein hiritarrek hartu al dezake parte txango horietan? Garrantzitsuena da kanpaina horren atzean dagoena. Edonork parte hartu dezake edozein mementotan; bizimodu aktiboa izateko, ez dugu itxaron behar ostera osasungarri horietako bat egin arte. Helburua ez da, inondik ere, denok egun berean parte hartzea edo paseotxo jakin bat egitea, baizik eta jendeak eredu bat izatea Orduan, kontua da jabetzea ostera edo pasiera batek zenbaterainoko onura ekarriko digun. Horixe. Bueno, paseo batek ez digu onura askorik ekarriko; eguneroko paseoek ekarriko digute gure osasunarentzako benetako onura. Zertan nabarituko genuke? Orokorrean, gaixotasun kroniko ia guztiak hobetuko lirateke bizimodu aktiboagoarekin: diabetesa, minbizia, gaixotasun kardiobaskularrak, hipertentsioa... Gaixoentzat beti izango da mesedegarriagoa bizimodu aktiboa izatea sedentarioa baino. Baina ez bagaude gaixorik ere, mesede egingo liguke gaixotasun horiek apurtxo bat atzeratu edo ekidingo genituzkeelako. Horregatik da hain garrantzitsua bizimodu aktiboa, prebenitzeko oso baliagarria delako eta, baita ere, gaixotasun horiek tratatzeko oso inportantea delako. Askotan, farmakoak, teknika kirurgikoak  edo halako beste ezer baino egokiagoa. Amaitzeko, ostera horietaz gain, zer aholku emango zenituzke bizitza osasungarriagoa izateko? Bueno, hiru aholku emango nituzke, nire ustez oso garrantzitsuak direnak. Bata, erretzen baduzu, erretzeari uztea. Bigarrena, elikadura egokia izatea. Eta azkena -elkarrizketa honetako gaia izan dena- bizimodu aktiboagoa izatea. Hiru gomendio horiek betez gero, sanoagoak eta zoriontsuagoak izango gara.