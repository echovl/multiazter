Docutec Gure herrian arrotz Euskaldunok Euskal Herrian jasan behar izaten dugun egoera kritikatzen du: Osakidetzara joan eta gaztelaniaz egin behar; denda batzuetan euskaraz erosteko aukera izan, baina, gero, saltzaileek beren artean gaztelaniaz egiten dute... JOSE LUIS ALVAREZ ENPARANTZA, 'TXILLARDEGI' Gaur goizean Osakidetzara joan naiz , Donostian . Kaixo! Egun on! nik. ¿Cómo dice? takilaz bestaldeko emakumeak. Le he saludado en euskera: Egun on, ya sabe. Buenos días! Ya .... No le había entendido. Aquí se oye mal. Dígame, dígame ... ¿qué quería? Irribarrez berak. Nork esan dezake gertakari xume hau harrigarria denik? Ehunka, milaka funtzionario erdaldun elebakar onartu dituzte Osakidetzan autonomia omen dugunez geroztik. Eta orain, lanpostu publiko horiek sakratu bihurtu dira. Eta ezker aldetik oztopa daitezke bai instituzioen euskalduntzea, bai euskaldunon eskubidea. Lanerako eskubidea baitago tartean. Talantea eta guzti, frankismoaren garaian bezala, «aquí hablamos cristiano». Eta, ondorioz, euskaldunok geure herrian arrotz. Horretan gaude. Ez du balio ez-ikusia egitea. Eta Bertendona-koek bazekiten egia hau dela, eta ez hortik zehar predikatzen dena. Donostia honetan, ogia edo jakiak erostera nonbait sartu, mostradoreaz bestaldera hiruzpalau saltzaile topatu. Eta askotan: nirekin denak aisa euskaraz, baina beren artean denak erdaraz . Herririk euskaldunenetan ere, bide beretik, taberna batera joan. Txiribogina nirekin euskaraz eroso mintzo. Baina tabernako irratia ozenki piztuta: «Los Cuarenta Principales!!!» Boikot osoa Euskadi Irratiari, Euskadi Gazteari, Segura Irratiari, Bizkaia Irratiari, Xiberuko Botzari, eta gainerakoei. Guk irratia erdaraz . «Abertzale» omen diren ehunka edo milaka batzuk, bestalde, egunero gogor beren erabaki ezin tinkoagoan: «Yo soy separatista ... Yo soy de izquierda radical... Yo soy comunista... Yo soy anti-español radical...Yo soy super-roj ... Pero, me cago en todo: mientras yo viva no toleraré que se utilice en mi presencia otra lengua que la de Cervantes. ¿Entendido?».... Areago. Nik neuk «abertzale» elebidun bitxi mordo bat ezagutzen dut. Baina elebitasun mota hauetakoak dira: gaztelania-frantsesa, gaztelania-ingelesa, gaztelania-alemana, gaztelania-turkiera (batzuk), gaztelania-afganiera (pare bat)... Gaztelania-zernahi. Zuk ez, ala? Eta azalpen bera elebidun hauek: «Ya me gustaría hablar euskera. Pero es tan difícil... Tengo siempre tantas cosas que hacer... Es más: si yo supiera euskera como tú, jamás hablaría en español ...» Erantzuna ziplo dator: «Zer egingo dut zurekin, horretara?». Baina nik , «radical» omen naizen hau, jokabidea hitzez hitz hartu beharrean... beraren erdarara egokitzen naiz... Gotzon Garatek, Jose Manuel Odriozolak, Koldo Izagirrek garrazki salatu duten egoeraz, irizkide naute erabat. Hala ere, hau ez dago zalantzan jartzerik: azkeneko 25 urte honetan harrigarrizko urratsak egin ditu gure hizkuntzak corpus-aren eta irakasluntzaren alorretan. Eta bestetan. Baina ETB1 arratseko zortzi t'erdietan piztu. Eta, honegatik edo hargatik, hamar minututan, kitto. ETB2 bederatzietan piztu, halere, eta programa osoa aurrera. Ehunka aldiz gertatu zait. Erdaldun ikusleak lehenengo mailakoak dira. Gu euskaldunok, aldiz, behin eta berriz bigarrenekoak (edo ene-garrenekoak, hobe). ***laburtua