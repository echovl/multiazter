Docutec Zinea eraikitzen: Donostia Zinemaldia, 2008. Nazioarteko Donostiako Zinemaldiak Luis Eduardo Auteren "Más cine, más cine por favor! Que toda la vida es cine, y los sueños cine son" abesti-zatia aukeratu zuen lelotzat aurtengorako. 2008ko zinemaldia bikaina izan da, primerakoa. Uzta ederra benetan 2008koa! Zein pelikulak etorri behar duen aukeratzen ibiltzen den taldeak ederki asmatu du: genero bakoitzetik aurtengo onentsuena ekarri dute eta. Zine esperimentala izeneko sail arriskuz betean ere, ona izan da hautua. Ekarri dituzten filmak  ekartzeagatik zorionak emateko, epaimahaiak ohar bat idatzi du. Niri ere ezin hobeak iruditu zaizkit pelikulak, nahiz eta bat ez natorren emandako epaiarekin. Ez dut epaia baloratu nahi, ez kritikatu nahi. Niri, ez beste inori, aurten festibalak zer eskaini didan; hori esango dut, hori da nire egitekoa. Nik ez dut festibala osorik ikusi. Zaletu guztiek, eta ni tartean, ordutegiaren arabera aukeratzen dute nora joan eta nora ez, eta ikusi nahi duenaren arabera ere bai.             Sail ofizialeko film ia denek antzeko gaia zerabilten. Familian garrantzizko den norbait falta denean nola desitxuratzen den familia hori. Gerta liteke norbaitek, adibidez amak, familia uztea, heriotza bitarteko edo ez,  edo seme-alabaren bat desagertzeak guraso eta anai-arrebei eragitea.             "Ariutemo, ariutemo" (Goazen, goazen) ekarri digu Hirokazu Kore-eda japoniarrak: barrenetaraino sartu  zait! Ezin da senitartekoen harreman korapilotsua hobeto deskribatu. Igande batez bazkari xume bat dute familia bateko kideek. Mahaira hiru belaunaldi bildu dira. Detaile sotil batzuek, oso sotilek, jartzen gaituzte atezuan, badagoela zerbait oker dabilena. Zuzendariak oso ondo jakin du detaile horien bidez urradura adierazten. Finean, "Nadie sabe" pelikularen zuzendariaren lana izan da 2008ko festibal honetan borobilena.             Antzeko maila eman du Michael Winterbottom zuzendari sailkatu ezinak ere. Ausarta da "Genova" filma. Neskatoak ama galdu berri du, eta ai zer-nolakoa haren bakardadea! Ezin ezerekin bete! Hauxe da filma: amak utzitako hutsune latz eta mingarri hori betetzeko zer egiten duen ia ohartzeke. Ama istripu batek eraman du, eta neskak bere burua istripuaren errudun jotzen du. Hiri eder batean bizi da neska, baina egoera horretan edertasuna mehatxu bihurtzen zaio. Pertzepzio hori du berak: istripu bat gertatuko dela autoan doan aldiro, eta kaleak betetzen dituzten autoak zemai bilakatzen dira, eta neskaren irudimena minez beteta dagoenez, desagertutako ama irudikatzen du. Kitzikagarria filma! Britainiar zuzendariak gutxi egin ditu honen parekoak.             Zinegintza independienteak ere ekarri digu perlarik. Talentu handiko zinegile estatubatuarrak daude egun, eta horietako batek, Curtney Hunt-ek "Frozzen River" (Ibai izoztua) aurkeztu digu. Eskerrak, zeren zinegintzak, industria den aldetik, geroz eta argiago dauka dirua irabaztea duela ia irizpide bakar. Eta baliteke ikuspegi horrek laster irenstea C. Hunt bezalako jendea. Seme-alabak eta ama bakarrik gelditu dira aitak ihes eginda. Estatu Batuak eta Kanadaren arteko mugan daude, paraje galdu elurtuan, mohawk indiarren erreserbatik gertu. Bizimodua ateratzeko ama kontrabandoan hasiko da. Emakume bat izango du lankide, lagun indiar bat. Kontrabandorako jeneroa etorkinak dira. Erritmo biziko triller honek badu beste osagairik ere: hain desberdinak diren bi emakume horienganako eta inguruan dituzten gizakienganako zuzendariaren samurtasuna. Baina badirudi hori guztia zapuztuko duela San Lorenzo ibai ederrak, dena azal zuri, dena izotz, bere gainean doazen guztiak itotzeko gogoz.             "Entre les murs" (ikasgela) filmak lehen saria jaso du aurten Cannes-en. Laurent Cantet frantziarra du egile dokumental honek. Frantziako lizeo batean ikasturtean zehar gertatzen dena du kontagai. Irakasleak ez ditu harreman xamurrak ikasleekin. Hirietan etorkin ugari bada, mosaiko bat da gizartea, eta horretara egokitu beharra daukate hiritarrek. Itxuraz dena berdin zaie nerabeei, baina zeinek esan, itxuraz bakarrik. Prest agertzen baitira irakaslearen baloreak, kulturari eta heziketari dagozkionak tartean, jasotzeko. Hiri hauetan harreman-mota berriak ari dira eraikitzen, eta nerabe hauek dira horren seinale.             "Los limoneros" aurkeztu du Eram Riklis israeldarrak. Gurasoak zenduak, emakume palestinarrak limoiondoak ditu ortuan. Oinordetzan jaso zituen. Ia ondora datorkio bizitzera Israelgo defentsa-ministroa. Politikariaren segurtasuna bermatzeko, herri okupatuko fruta-arbola horiek, ministroaren etxetik gertu daudenak alegia, kendu egin behar direla deliberatzen dute israeldarrek. Emakume palestinarra eta bere abokatua borroka egiteko prest daude ordea. Azken emaitza gazi-geza da, borroka galdu egingo du. Baina bera eta bere ingurukoak (abokatua, ministroaren emaztea) orduz geroztik beste era bateko pertsona izango dira. Eta limoi zaleak gainetik kenduko du Palestinan emakume izateak eta alargun izateak dakarkion zama.             Hara beraz zer izan den niretzat aurtengo festibala. Oso bestela ikusiko zuten, eta gozatuko, beste ikusle batzuek. Atzera begirako film-emanaldiak ere izan dira, aparta askoak: Mario Monicelli, Terence Davies, zine beltz japoniarra... Horiekin atsegin hartu duenik ere izango zen, ziur naiz. Norberak bilatu du, eta aurkitu ere bai seguruenik, bere gustuko pelikula. Epaimahaiak ere bere gustuko pelikulak saritu ditu. Guri bost! Zinearen alderdietako bat besterik ez da epaimahaia, eurak ez dira zinearen ordezkari bakar, eta ez dira ezta ere zinearen zutabe garenon, ikusleon, ordezkari ere.             Bukatu aurretik bi saili buruz jardun nahi dut: "Zinema Mugimenduan" eta "Zinema Eraikitzen". Sailok batez ere epaimahaikoek  ikusteko dira, edo kazetariek. Bukatu gabe dauden pelikulak ematen dituzte bi sail hauetan, eta esan daiteke hor daudela etorkizuneko hainbat festibalen kimuak. Herri arabiarretatik, afrikarretatik eta hego-amerikarretatik iritsi zaizkigu filmak, eta helburua industriak pelikula hauen alde egitea da. Hau da, bitarteko teknikoak jartzea, diru aldetik azken bultzada lortzea, pelikulak bukatu ahal izateko. Hainbat pelikula zirraratsu izan dira. Adibidez, Sebastián Silva txiletarraren "La nana", Rigoberto Pradolargo mexikarraren "Norteado", Najwa Najjar palestinarraren "Granadas y Mirra" edo De Gaulle Eid libanoarraren "¿Qué fue lo que paso?" dokumentala. Seguru nago gure festibalean ez bada besteren batean izango direla. Merezi du adi egotea!  Merezi du egotea!  Azken urteotan badirudi zalantzak sortu direla zenbait idazleren artean merezi izan/ukan aditzak duen erregimenaz. Horrela, tradizioan ongi oinarritua dagoen ekartzea merezi du formaren ondoan hasi dira sortzen eta hedatzen ekartzeak merezi du bezalakoak. Esan behar da halakoak berriak direla, azken urteotan sortuak eta zenbait gramatikariren nola-halako gogoeten ondorio. Ez da bereizketa hori gertatu leku batzuetan modu batera esaten delako, eta beste batzuetan, ostera, bestera. Ez, badirudi gramatikaren itxurazko logikaz adizkiaren subjektu-ergatiboa izatearen ondorio gisa sortua dela. Orotariko Euskal Hiztegia hartuz gero, ehunka perpaus jasoak daude merezi aditza dutenak: Iñaxiok ez du merezi. Jainkoak laguntzea ote du merezi? Hark hiltzea merezi du. Hau guztia kontuan hartuta, hau da Euskaltzaindiaren erabakia: merezi izan/ukan aditzaren osagarria aditz izen bat denean (joatea, ikustea, egitea) erabil bedi absolutiboa, eta ez ergatiboa, horrela erabiltzen baitu herriak bere eguneroko hizkeran eta horrela erabili izan baita euskararen tradizioan ere: Joatea merezi du. *Joateak merezi du. Ikastea merezi du. *Ikasteak merezi du.