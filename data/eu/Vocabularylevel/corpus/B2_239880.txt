Docutec Auzoak eta auzotarrak aldatu dira Ruiz de Pinedo soziologoak gertu-gertutik jarraitu du azken hamarkadetan langile auzoetan eman diren bizimodu aldaketak. Soziologo honek auzo berrietan izan diren bizimodu aldaketak aztertu ditu. Iñaki Ruiz de Pinedo «Auzoak aldatu dira auzotarren bizimodua guztiz aldatu delako»     Ruiz de Pinedo soziologoak gertu-gertutik jarraitu du azken hamarkadetan langile auzoetan eman diren bizimodu aldaketak. Garai bateko Auzo Elkarteen mugimendua gertu-gertutik ezagutu eta aztertu zuen soziologo honek auzo berrietan izan diren bizimodu aldaketak aztertu ditu. Noiz eta nola sortu ziren sustapen publikoko etxebizitzak? Administrazioaren eskuartzea gai honetan ez da atzo goizekoa. 1936ko gerra aurretik ere izan ziren halako sustapenak: lantegi zehatzen inguruan egindakoak, gotzaitegiaren ekimenez egin zirenak edo Administrazioak berak egindakoak, Bilbon, Barakaldon edo Erromon, esaterako. Nafarroan ordukoak dira Errotxapean egindako etxebizitzak. Etxe merkeak deitzen zitzaien orduan. Horiek izan zituzten gaurko sustapenek aurrekari. Sustapen publikoa hala ere, Frankismoan areagotu zen... ezta? Gogoan izan gerran etxe asko suntsitu zirela eta gainera 50. hamarkadan etorkin asko etorri zela Euskal Herrira. Falangeari lotutako Etxearen Ekimen Sindikala langileentzako etxeak egiten hasi zen sasoi hartan. Babes ofizialeko etxeak gaur ezagutzen ditugunak, ekimen pribatuaz zein publikoaz egindakoak, Frankismoaren azken urteetan sortu ziren. Eginkizun horretan sartu ziren, baita ere, aurrezki kutxak eta Eliza, langileen kooperatibak sustatuz. Horrela eta orduan sortu ziren hiriguneen inguruko auzo berriak. Bilbora, adibidez, etorkin asko heldu zen 60. hamarkadan. Langile horitako askok txabolak egin zituzten bizitzeko, eta horiek guztiak bota eta jendea etxeetan sartzeko orduko agintariek inbertsio handia egin zuten. Etxeak hala moduzkoak baziren ere, eskasak eta txikiak, auzo hauek bizitasun handikoak izan ziren. Langile auzoak denak dira berdinak? Nahiko antzekoak ziren guztiak, bai. Hormigoizko eraikinak ziren, 70 metro koadro inguruko etxebizitzez osatuak: sukaldea, komuna, egongela eta hiru logela, denak txiki-txikiak, halabeharrez. Barruan bizi ziren familiak ere antzekoak ziren guztiak: gurasoak, lauzpabost seme-alaba eta, askotan, aiton-amonak. Etorkinek zenbateraino baldintzatu zuten auzoen sorrera? 60. hamarkadan baziren hamar bat urtez Bizkaian bizi ziren langile etorkinak. Ostatuan edo lagunen etxeetan bizi ziren. Industriak eskulan horren eta gehiagoren premia handia zeukan eta horientzako eta etorriko zirenentzako etxeak egin zituzten. Orain etorkin berriekin gertatzen ari den bezala, sare naturalak berebiziko garrantzia izan zuen, eta Bizkaian bizi ziren langile etorkinek etxekoak edo sorterriko lagunak ekarri zituzten euren lantegian lan egin eta euren auzoetan bizitzera, jatorriaren araberako auzoak sortuz. Orduko egoera politikoak izan zuen eraginik auzo hauen bizimoduan? Gako politikoek baino, hasiera horretan Elizak izan zuen eragin handiagoa. Kontuan hartu gainera lanean ez zirenean gizonek auzoan bertan egiten zutela bizimodua; etxekoandreek auzoan egiten zituztela erosketak eta euren umeak kalean zeudela egun osoan. Etxeak txikiegiak ziren eta ez zegoen telebistarik. Auzoetako bizitza oso aberatsa zen. Bizkaian langile etorkin asko Athletic taldearen inguruan lekukotu ziren. Auzotik auzora izan zen ezberdintasunik, jakina, eta Auzo Elkarteak 60ko hamarkadaren amaieran hasi ziren sortzen. Sortu hirigintza arloko arazoen inguruan sortu ziren arren, elkarteak kulturgintzan eta arlo sozialean sartu ziren apurka-apurka, eta horrek azkartu zuen neurri handi batean etorkinen bertakotzea. 30 urte geroago oso antzeko fenomenoak gertatzen dira: etorkinak, auzo berriak, arazoak... Ordukoak errepikatzen ari dira? Ez da gauza bera, ez. Orain sortzen diren auzo berrietara orduko etorkinen ilobak joan dira, neurri handi batean. Bada noski hirigintza arloko arazorik obra berriotan ere, baina arazorik handienak, edo ikusgarrienak, giroaren ingurukoak izaten dira eta mobilizazioak ere zehatzagoak dira. Kezkatzekoa da egiten diren eskakizunak askotan hertsikeriak eragindakoak izaten direla: etorkin berrienganako beldurrak edo talde marjinalen inguruko aurreiritziek eragindakoak, hain zuzen. Politikoki ere gauzak nabarmen aldatu dira, ezta? Garai bateko mugimenduak kontzientzia sozio-politikoa nabarmena zuen eta horrek bazuen eraginik auzotarren eskakizunetan eta horiek bideratzeko moduetan. Oraingoak askoz ere espontaneoagoak dira, arazo zehatzen inguruan sortzen direnak, oso ikuspegi murritzarekin. Horren atzean zer dagoen? Etxeen inguruko espekulazioa batetik, eta bizimoduaren ikuspegi ekonomizista bestetik. Hontza zentroaren kontrako borroka izan zen horren adibiderik argiena. Dendak ipini beharrean, auzoetan zabalera handiko guneak zabaltzeak ez du aldaketa horretan eragin? Azpiegitura berri horiek erosketa guneak baino gehiago direla ezin dugu ukatu. Dena den, bizimodua ere asko aldatu da. Ez da bakarrik jendeak ez duela kalea bizi; kontua da ez daukala denborarik kalean egoteko; asteburu edo jaiegunetan nahiago duela auzotik atera; eguneroko poteoa amaitu dela; emakumeak etxetik kanpo ere lanean direla; umeek telebista aurrean eta gazteek Interneten orduak sartzen dituztela... horrek guztiak eragin du bizimoduaren aldaketan.  