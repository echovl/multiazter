Docutec Euskalkiak idazten: hainbat iritzi Zilegi al da herriz herriko aldaera fonetikoak idatziz jasotzea? Mugarik jarri behar al da? Lau adituren iritziak jasotzen ditu. Serafin Sasauri ("Badihardugu" Elkartea) Ez dut gauza berririk esango, euskararen batasunean urrats garrantzizko eta txalogarriak eman badira ere, etxeko euskararen transmisioan porrot izugarria izan dela badiot eta transmisio-eten horren ondorioa hizkuntza sena galtzea edo galbidean jartzea izan dela esaten badut. Eskola ez da gai izan arazo horri aurre egiteko, eta sarritan, eragin ere, eskolak berak eragin du, euskara batuan eskolatu behar dela-eta, etxeko euskara naturala baztertzea. Horri erantsi behar zaio mendebaldeko euskalkietan mintzatzen garenon konplejo endemikoa, hizkera kontuetan beti kanpo-larrosa. Horren guztiaren ondorioa: euskara dakitenen jende kopuruak gora egin badu ere, ahozko jarduna, ostera, berezkotasunik eta bizitasunik gabekoa, pobrea eta entonazio arrotzekoa dela, oro har. Horiek horrela, hizkuntza sena berreskuratzeko, geure herri-berbetan oinarritzea dela egokiena uste dugu, eta are gehiago, neurriren batean geure berbetatik eraiki behar dugula euskara batua bera ere, lotsak direla-eta besteren ereduetara jo gabe. Gure helburu nagusia euskalkia ahozko jardunean indartzea da, erabilera bultzatzeaz gainera. Baina helburu nagusi horrek, euskalkia idatzian ere nahitaez erabili beharra dakar eta, beraz, ezinbesteko egiten du ahozko berbetari hurreratzeko ahaleginean zenbait ortografia-arau egokitzea, beti ere, jarraiko irizpide nagusion arabera: berbak osorik eta zuzen banatuz idaztea, txokokeriak baztertu eta Euskara Batutik ahalik eta gertuen ibiltzea. Berandu gabiltzan beldur ere banaiz, baina euskalkien alde zerbait egin beharra dago, ez teorian bakarrik, haien aldeko ekimenak, herri-berbeten eta euskara biziaren aldekoenak lagunduz baino. Horretan saiatuko gara.  Jon Alonso (Itzultzailea) Zilegi da? Zilegi da. Non jarri muga? Batek daki. Irizpide orokor modura edo, nik esango nuke muga jarri behar dela denentzako estandar idatziari kalte edo traba egiten hasten zaion puntuan. Edonola ere, eta euskaldunok dena alderantziz ulertzeko daukagun gaitasuna kontuan hartuta, ez ninduke gauza handirik harrituko ikusteak, halako batean, euskalkiak eta azpieuskalkiak estandarraren eremuan sartzen direla, pixka bat garai batean alderantziz ere gertatu den bezala (nahiz eta ikusi beharko litzatekeen hau batuaren inposizioa izan den ala hainbat gaizkiulertu, ezintasun pertsonal eta taldekako, hizkuntza-politika aldrebes eta beste zenbait faktoreren ondorioa). Bukatzeko, esan behar dut, onenean ere, ikusteko dagoela bide honen errentagarritasuna. Hau da, zer ekartzen ahal dion euskal kulturari, eta zenbat eta zer nolako lana (eskualdeetako azpieuskalkiak batutzea, esaterako) egin beharko den emaitza hori lortzeko. Ni eszeptiko samarra naiz; euskara estandarra askotan aitzakia izan da, eta ez benetako arazoa. Berau askoz korapilotsuagoa da, kulturala da guztiz, eta konpontzeko ez da aski norberaren euskalkia indartzea (hau ona izanik ere); paradojikoki, arazoa konpontzeko batua ere indartu behar da. Koldo Zuazo (EHUko irakaslea) Hasteko, esan dezadan, nik neuk egoki ez ezik beharrezkoa ere ikusten dudala herri euskaldunetan bertako hizkeran idaztea, baina horrekin ez dut inondik inora esan gura Euskara Batua baztertu behar denik; gaiak eta esparruak bereiztea da kontua. Herriko hizkeran idazteak, jakina, bertako arauak betetzea dakar, eta arau horiei ezin zaie muga handirik ipini. Bada, dena dela, ondo bereizi beharreko kontu bat: edozein herritan direla hizkera jasoa eta lagunartekoa. Bigarren honetan hitzak laburtu eta bata bestearekin batu egiten dira sarritan, eta horixe da hizkera jasoan saihesten dena. Hitzak oso-osorik eta banan-banan idatzi ohi dira hizkera jasoan. Hori dela-eta, eon ga, emotset, ikustot, einddou esan arren lagunarteko jardunean, egon gara, emon deutset, ikusiko dot, egin dogu -edo hauen antzeko aldaerak- idazten dira hizkera jasoan. Badira "arrunt"-tzat jotzen diren beste bilakaera batzuk ere: itt®itx (ditxut), d®r (eran), edo f®p (pulamentu), esate baterako. Hizkera jasoan, ditut (edo dittut), edan, funda-mentu hobetsi ohi dira. Halaxe da beste hizkuntza batzuetan ere: han cogiro esan arren, han cogido idazten da. Jose Luis Lizundia (Euskaltzaindia) Txokokeria fonetiko nahiz bestelakoak ez dira zilegi. Badirudi, batzuk mutur batetik bestera ari direla, alegia, euskara batua bakarrik egin ondoren, beste bazterrera eraman nahi dutela batzuek. Honekin ez dugu ukatu nahi salbuespenak egon daitezkeela. Adibidez, linguistika lanetan eta toki jakin bateko euskara den bezala jaso nahi denean bidezko izan daiteke H ez jartzea, edo Z eta S ez bereiztea etab. Euskalkia lantzen duenak nolabait jakin beharko luke hori, hizkuntzaren oinarri batuari leialtasuna gorde diezaion. Bestela gerta daiteke -eta sarri gertatzen da gaur-, euskalkien aitzakiaz hizkuntzaren barnean hesiak geroago eta gogorrago bihurtzea, elkarganatu beharrean bata bestetik urrunduaz joatea. Ez dira onuragarriak zenbait jai programetan eta bestetan ikusi ditugun errakuntzak, adibidez, zapatue, zapatua-ren ordez; domekie, barixiku eta antzerakoak. Fonetismoak eta kontrakzioak ere ez dira onargarri. Gauza bat da Bizkaiko aditz jokoa erabiltzea -egin behar dogu- baina ez in biu. Toki izenak zenbait lekutan honela irakurri izan ditugu: Gizaburú; beraz, zergaitik ez Zumarrá? edo Bergá? Nork ikusi ahal du Andaluzian seinalizazioren bat Graná, Granadaren ordez edo Cadi edo Zeviya. Behinola Alfonso Irigoien zenak esan zuen bezala, bide horretatik abiatuz gero, Euskal Herriko mapa berregin beharko litzateke eta Poloniakoaren antza hartuko omen luke. Hortaz, fonetismo kontrakzioak eta abar, ahoskerarako, baina ez idatzirako. Euskalkia bai, baina euskalki jasoa, ez txokokerietan jausia.  