Docutec Zrtko lbru au? :-) Kilometroak 2003ko logoa da "euskrz 2zi ny dt". San Benito ikastolako ikasleen eta "Zazpiak Batman" eta babesleen laguntzaz euskarazko SMS mezuak bidaltzeko hiztegia sortu dute. Segapotokoak, sakelako telefonoak, mugikorrak, patrikakoak... Nahi duzuen bezala deitu, baina traste txiki horiek erabateko iraultza ekarri digute. Baina ez bakarrik ahoz komunikatzeko moduetan. Baita idazteko moduan ere. 1545ean euskarazko lehen liburua argitaratu zuen Beñat Detxeparek. 1968an euskara batua sortu zen Arantzazun. Eta 2000. urtean zibereuskarari zabaldu zitzaizkion leihoak. Euskaraz dibertitzeko aukera Liburu hau, jolaserako, komunikaziorako, harremanetarako, dibertsiorako eta sedukziorako aitzakia da. Euskaraz haserretu, maitemindu, ziria sartu, gozatu, adarra jo... nahi dugu. Eta horretarako, ba al da bide egokiagorik mugikorretako mezuena baino? Euskrz 2zi ny dt Mezuetako euskara, zibereuskara, denon artean osatu behar dugun hizkuntza berri bat da. Eta zenbat eta gehiagok eta zenbat eta gehiago erabili, orduan eta normalagoa, aberatsagoa eta adierazkorragoa izango da. Horregatik, biziki poztu ginen "Kilometroak 2003"ko antolatzaileek, esloganerako "euskrz 2zi ny dt" esaldia aukeratu zutenean. Eta mezuak euskaraz idazteko liburuxkaren bat egiteko proposatu zigutenean, ez bat eta ez bi, baiezkoa erantzun genien. Ilusio horren emaitza eskuartean duzun liburuxka da. Liburu hau, ez da apal batean txukun gordetzeko jaio. Erabiltzeko, xikintzeko eta eskuz-esku ibiltzeko jaio da, mezuetan ere euskaraz gehiago egin dadin. SMSez euskaraz idazteko dekalogoa Hauek dira mezuak euskaraz bidaltzerakoan aintzat hartu beharreko 10 arauak: Ez dago araurik. Hizkera berri honetan denak proposamenak dira. Baita liburu honetan agertzen direnak ere. Ulertzen den guztia balekoa da. Hizkera hau kolektiboa da. Denon artean asmatu eta eraiki behar dugu. Are gehiago, mezuak euskaraz bidaltzen ditugun neurrian sortuko da. Ahalik eta pultsazio gutxien erabili. Bokal gehienak soberan daude. Gehienetan, kontsonanteen bidez uler genezake hitza (skrriksk = eskerrik asko) Ahoskatzen ez denez "h"a ez da ia erabiltzen, akronimoetan ez bada (HEHBS = "Hi ez hago burutik sano"). Zenbakiak eta zeinuak nola ahoskatzen diren, hala erabili (2ar = bihar) Batua eta euskalkiak, denak dira baliagarriak. Berba egin, hitz egin edo mintzo zaren bezala idatzi. Eta zuena, besteenarekin aberastu (J2x). Maiuskulak hitzak nabarmentzeko erabiltzen dira. OIHUKA ARI ZARA! Ongi pasa eta gutxi gastau