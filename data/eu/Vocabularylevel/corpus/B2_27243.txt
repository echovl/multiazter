Docutec Etorkizuneko etxebizitzen eredu Ikerlanek eraiki duen etxe berezi bati buruzko informazioa. Etxe honetan ari dira etorkizuneko etxegintzari buruzko aurrerapenak frogatzen. Hainbat automatismoz osatuta dago. Horien berri ematen dute. ARANTXA IRAOLA / Miñao Etxeko zerbitzuak automatizatzeko teknika eta baliabide multzoa da domotika. Txirotasunean murgilduta bizi diren andra-gizonentzat ez du garrantzi handirik; gizarte aberatsetan, ordea, gero eta zientzialari gehiagok dihardute ikerketa esparru horretan. Buru-belarri. Izan ere, gero eta etxebizitza erosoagoak egin nahi dira, erabiltzaileen premia zein gutizia ororen asegarri. Ildo horretan, Euskal Herriko ikertzaile askoren jakin-minaren ardatza da Domolab, Ikerlan Teknologi Ikertegiak Enerlan Fundazioarekin batera Miñaoko Parke Teknologikoan atondutako laborategi aitzindaria. Egunkaria bertan izan da bisitan. Zurezko hormak, eta inguruan belardi zabala. 183 metro koadro ditu Domolabek, solairu bi eta sei esparru bereizi. Barrutik, etxe dotorea da, erosotasun osoz hornitua. Txaleta dirudi, edozein familia dirudunen bizileku. Askoz ere gehiago da, ordea. Ikertzaileen laborategi ere bada. Izan ere, Ikerlanen maiz etxeetara zuzendutako gailuak ikertzen dituzte, etxeetarako tresnak. Horiek ikertzeko, laborategi handiak maiz ez dira egokiak izaten. Handiegiak dira, etxeetako errealitatearekin zerikusi gutxikoak. Domolabek, ordea, edozein etxetako baldintza ohikoak eskura jartzen dizkie ikertzaileei. Horregatik da ikertzaileentzat egokia. Bide batez, erakustoki ere bada, hainbat enpresari eskaintzen diete Domolab, bertan beren produktuak aurkez eta erakuts ditzaten. Etorkizunera begira eraikitako etxea da Domolab. Domotikarekin lotutako aurrerakuntza handiak ditu, eta energia ekoizpen eta kudeaketarekin lotuak ere bai. Izan ere, etxea energia sortzaile da, eta saltzaile ere bai. Aurrerakuntzen topaleku aparta Domolabeko aurrerakuntzak deigarriak badira ere, errealak dira. Merkatuan daude ja, edo merkatuan jartzeko bidean. Nekez topatuko dira, hala ere, bertan dauden gailu eta sistema guztiak etxe bakar batean jarrita. Esperimentazioa jomuga, orotariko sistemak eta gailuak daude. Esaterako, hiru berogailu sistema daude, eta etxeko zonalde bakoitzak bere termostatoa du, tenperatura leku bakoitzean gura den moduan kontrolatzeko. Deigarri egiten da etxeak ezusteko orori aurre egiteko duen gaitasuna ere. Sua, kea, gas eta ur ihesak... Guztiak erraz atzematen dira etxean, eta etxeko jaun edo andreari garaiz ematen zaio abisu. Horretarako bihotz txiki bat du Domolabek, Maior-Domoa. Fagor etxeak egindako aparailu aitzindaria. Etorkizunaren iragarle. EZAUGARRIAK Geroaren iragarle errealak Berrikuntza deigarri ugari aurki daitezke Domolaben. Batzuk ja merkatuan eskuratzeko moduan dira. Beste batzuk, oraindik ikerketa fasean daude. Guztiak, nolanahi ere, errealak dira, eta funtzionatu egiten dute, etorkizun erosoagoaren izenean. Hona adibide zenbait: Energiaren kontrol osoa. "Etorkizunean etxebizitza orok energia sortu eta saldu egingo duela esaten da, eta horrek izugarri merkatu eta garbituko dituela energia iturriak. Horretarako prestatuta dago Domolab. Energiaren izpiei etekin ateratzeko panelak ditu, aerosorgailu txiki bat, eta konbustio pila bat . Horiekin guztiekin ahalik eta energia gehien lortzen saiatzen da, ondoren saltzeko. Etxe guztia, halaber, ahalik eta energia gutxien galtzeko prestatuta dago, xehetasun osoz. Hala, behar dena baino ez da gastatzen. Neurri-neurrian. Utikan ezustekoei, kudeaketa aparta. "Hein batean, Domolab adimentsua da, eta ezustekoen aurrean pentsatzeko gai dela dirudi. Kudeatzaile aparta dago horren atzean: Maior-Domoa. Fagor etxearen gailua da, koordinatzaile paregabea. Labea, sukaldea, hozkailua, garbigailua, ur-berogailua zein aire girotua kudeatzen ditu, besteak beste. Aparailu horietan arazoren bat bada, abisu emango du kudeatzaileak. Telefonoz hots egingo du. Beste hainbat erosotasun ere badakartza. Esaterako, etxeko jaun eta andreak, etxean ez badago ere, telefono dei batekin labea martxan jarri ahal izango du, edo beste gailuren bat. Gura duen eran. Era horretan, beste eskari asko ere egin daitezke, zelaidia ureztatzeko, etxeko argiak pizteko... Beroa zein hotza, neurrian. "Sei esparrutan bereizita dago Domolab, bakoitzak bere termostatoa du, eta hozberoa era berezian kontrolatzeko aukera ematen du, era autonomoan. Hotz-hotz egon daiteke bat, epel bestea, bero-bero hurrena. Hiru berogailu sistema daude: aire girotua, erradiadore sistema ohikoa eta lurreko berotze sistema. Etxea lantoki ere bai, malgutasun osoz. "Etxetik bertatik lan egiteko propio prestatuta dago Domolab. Aurrerakuntza zibernetiko oro eskura daude bertan, etxean diharduen langilearen bakardadea gainditzeko. Aparailu berriren bat jarri nahi bada, gainera, ez da triskantza handirik egin behar etxean. Etxe osoa kablez hornitua dago, etorkizuneko premietara malgutasun osoz egokitzeko. Intimitatea, babestuta. "Domolabeko leihoek intimitate handia eskaintzen dute. Etxeko bizilagunek gardentasun osoz ikusten dute kanpoan jazotzen dena; kanpotik, ordea, ezin da deus ikusi. Segurtasun aitzindaria. "Etxeko segurtasun neurriak zorrotzak dira, eta nekez gaindi daitezke. Etxeko sarraila bera, esaterako, adimentsua da. Hala, soilik giltza batzuk onartzen ditu, propio sarraila horretan sartzeko aktibatutakoak; gainerako denei muzin egiten die, ez ditu onartzen. Sistema horrek pila bidez funtzionatzen du. Pilarik gabe, sarraila normala da. Erraz, oso erraz, erosotasunaren izenean. "Domolabeko gailu eta zerbitzuen atzean punta-puntako teknologia dago. Horiek erabiltzeko, ordea, ez da aditua izan behar. Jendearen bizitza errazago eta erosoago bihurtzeko prestatuta daude. Soilik botoi bat sakatuz.