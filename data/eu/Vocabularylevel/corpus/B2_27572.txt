Docutec Kontsumitzaileek nahiago dituzte bertoko produktuak Haragia, gazta, arraina eta bakailaoa aipatu dituzte herritarrek bertoko produkturik adierazgarrienen artean, Euskadiko Kontsumitzaileen Elkarteak egin galdeketaren harira. Hala, kalitatea eta konfiantza bilatzen dituzte batik bat kontsumitzaileek euren erosketetan. Baina prezioari ere gero eta gehiago begiratzen diotela aitortu dute. MAIDER DEL OLMO / Eusko Labela duten produktuek pizten dute konfiantza gehien Bizkaiko, Gipuzkoako, eta Arabako herritarren artean. Hala dio Euskadiko Kontsumitzaileen Elkarteak eskatuta Gizaprak enpresak egindako ikerketak, Eusko Labela kalitatearekin eta konfiantzarekin lotzen baitute herritar gehienek. Orotara, 1056 inkesta egin dituzte. Bertoko produktuen artean elikagaiak nabarmendu dituzte kontsumitzaileek, eta gustukoena haragia dutela adierazi dute; era berean, %70ek bertako haragia erosten duela ziurtatu du. Beren zerrendan, ondoren, gazta, arraina eta bakailaoa aipatu dituzte. Jon Ariño Euskadiko Kontsumitzaileen Elkarteko lehendakariak ikerketaren emaitzak aurkeztu zituen atzo. Produktuen jatorria herritarren kontsumo ohituretan «erabakigarria» dela esan zuen Ariñok. Eta ohituretan ez dela oro har azken urteotan aldaketa «oso handirik» gertatu erantsi zuen. Elikagaiak erosteko orduan, berriz, epe motzean kontsumitzekoak badira, behintzat, herritarrek saltoki berezituetara joaten jarraitzen dute batik bat. Aldiz, erosketak epe luzerako eta kopuru handian egiteko, saltoki handietara jotzen dute. Hori bai, saltoki handietara joaten direnen kopuruak ere goranzko joera izan du azken urteotan. Nolanahi ere, aldaketak izan dira kontsumo ohituretan, Internet bidezko erosketek eragindakoak batez ere. Sendagaiak, esate baterako, sarean gero eta gehiago erosten direla dio ikerketak. Galdekatutako familien %3k esan du botikak Internet bidez erosten dituela. Prezioari, berriz, gero eta garrantzia handiagoa ematen diote herritarrek produktu bat eskuratzeko orduan, kalitatearen kalterako askotan. Gutxi gorabehera inkestan parte hartutako erdiek kalitateari irizpide nagusia dela iritzi diote. Gainerakoek, berriz, bestelako lehentasunak aipatu dituzte: prezioa, eskuragarritasuna, itxura, konfiantza, ... Prezioa, garrantzitsua Hala, liburu, disko eta antzeko produktuak erosterakoan begiratzen diote herritarrek batik bat prezioari. Konfiantzaren garrantzia elikagaietan nabarmendu dute batez ere. Ikerketaren arabera, gazteak dira produktuenganako, oro har, konfidantza gehien agertu dutenak eta exijitu ere gutxiago egiten dute; alabaina, helduek iritzi «ezkorragoa edo mesfidatiagoa» dute. Topiko guztiak betez, Euskal Herritik kanpo ekoizten diren produktuen artetik kontsumitzaileek gehien desiratzen dituztenak hauexek dira: Italiako pasta, Portugalgo izarak eta Alemaniako autoak, beste batzuen artean. Alde batera utzi dituzten produktuen artean, berriz, beste hauexek aipa daitezke; Britania Handiko haragia, Italiako arraina, Frantziako fruta, eta Ameriketako Estatu Batuetako janaria, oro har.  