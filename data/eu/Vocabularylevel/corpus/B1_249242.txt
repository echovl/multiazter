Docutec Manu Narvaez:"Festaren arrakasta ez dago antolakuntzan, norberaren gogoan baizik" Manu Narvaezek zazpi urte daramatza Donostiako Kultura eta Turismo Ekintzetxea (KTE) zuzentzen. Donostiako Aste Nagusiari buruzko gogoeta egin dugu berarekin. 2005eko Aste Nagusiko egitaraua sekretupean mantendu nahi duen arren, abuztuko jai esanguratsu hauek aztertu ditugu. HABE.- Zein dira Donostiako Aste Nagusiaren ezaugarri nagusienak?Manu Narvaez.- Suak eta musika dira orokorrean zeinu nagusienak gure festetan. Egia da jaiak suek sortzen duten giroaren inguruan biltzen direla. Baina, guztiek aurkituko dute bere giroa Aste Nagusian. H.- Norentzat dira festa hauek?M. N.- Betiko topikoan erori gabe, denontzat direla esango nuke. Errealitateak hori erakusten digu: gurasoek haurrekin atera nahi badute, arratsaldean topatuko dituzte ekintzak; gazteak kontzertuetara eta suetara joango dira... etab. H.- Nork hartzen du parte gehiago festetan, hiritarrek ala kanpotarrek?M. N.- Donostiarrek. Bai, nik ez dut donostiarrik ezagutzen Aste Nagusia iritsi eta alde egiten duena. Beste festa nagusietan, bertakoek ospa egiten dute. Baina, guri, Donostian ez zaigu hori gertatzen. Gainera, Donostialdeko bizilagun asko datoz festetara. Ikusi besterik ez dago Aste Nagusian nola hazten den garraio publikoaren erabilera, Euskotren eta Renfe-ko aldiriko tren-zerbitzuetan. Tolosa, Errenteria. inguru guztietatik datoz Donostiara festetan. Gauez datoz gehienak, suen arabera eta beraien egonaldiak ere horren arabera antolatzen dituzte. Ezingo nizuke kopuru bat eman baina, urterik urte garraio publikoan jende gehiago dator, gertuko jendea, bertakoa. H.- Bilborekin konparatuz gero, zein dira festak dituen alderik nagusienak?M. N.- Bilbokoekin konparatuz, ez gehiago ezta gutxiago ere. Hirien artean dauden diferentzia berberak eman daitezke festak konparatzean. Kaleak, etxeak... diferenteak dira hemen edo Bilbon, hemen edo Iruñean, Bartzelonan, A Coruñan... H.- Gustukoak al dituzu zuk jai hauek?M. N.- Bai, nahiz eta ni ez naizen batere objektiboa, zeren niretzat ez dira jaiak, lana baizik. Baina, hiritar soila izango banintz, bai, gustuko nituzke. Egia diotsut, festaren arrakasta ez dago antolakuntzan, baizik norberaren gogoan, ondo pasatzeko gogoan. Baldintza objektiboak beharko nituzke galdera honi erantzuteko... H.- Zazpi urte hauetan antolakuntzan aritu ondoren, autokritikarik egin al duzue KTE-en?M. N.- Bai, eta asko egiten dugu. Saiatu gara gauzak hobetzen, esparru jakin batzuei jaramon gehiago egiten. Adibidez, Kursaaleko diskoteka sortu dugu, gazteen gune bat bultzatzearren, edo Errege Katolikoen kalean musika latinoa jarri dugu... H.- Zein aurrekontu izaten du Donostiako Aste Nagusiak bataz beste?M. N.- 650.000 euroko aurrekontua du eta suen antolakuntza aurrekontu horretatik aparte dago. Diru gehien kontzertuak antolatzen joaten zaigu. H.- Gogoratzen al duzu kontzertu gogoangarririk, jendetsuena izan delako edo hiriaren proiekzioa bultzatzeko balio izan duena?M. N.- Bai. Rosendoren kontzertuak, Alex Ubago edo Fito y los Fitipaldis-en emanaldiak oso jendetsuak izan ziren. Baina, kontzertuek ez diote gure Aste Nagusiari edo hiriari publizitaterik ematen. Egun edozein lekutan antolatzen dira kontzertu erraldoiak. Eta horiek bai direla kontzertu bikainak! Begira U2ren kontzertuak hirian eragin duena... H.- Zortzi egun ditu Aste Nagusiak. Inoiz pentsatu al duzue festa-egunak murriztea edo luzatzea?M. N.- Nire ustez, neurriz ondo dago. Zortzi festa-egun egokiak dira. H.- Beste hiriburuetako festetan izan al zara?M. N.- Bai, iaz Gasteizen Blancako jaietan primeran pasatu nuen. Ez dago batere masifikatua. San Ferminetan ere izan naiz, baina aste-bukaeran ezinezkoa da Iruñean egotea... Bilbon ere ondo. Eta orain gutxi iparraldean izan naiz Itsason, Gerezi-egunean. Zein polita! Bitxia! Egia esan, zure aldartearen arabera ondo pasatzeko aukera izango duzu... Han baziren herritarrak. Dantzan aritu ziren. Gazteek ere ondo pasa zuten. Gero, untxi txiki antzeko batzuekin apustuak egiten zituzten ea nor sartzen zen azkarren zulotxo batean... Frantses peto-petoak ere hantxe ikusi nituen -beste giro bat dute festatan murgiltzeko-. Nahasketa nabari zen... Benetan bitxia da Gerezi-festa Itsason. H.- Badakigu ezin duzula gauza handirik aurreratu baina, 2005eko Aste Nagusiari adjektibo bat jarri beharko bazenio, zein izango litzateke?M. N.- Berdea!