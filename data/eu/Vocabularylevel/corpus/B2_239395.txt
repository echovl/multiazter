Docutec Halal: musulmanentzako haragia Lege islamikoari jarraituz hildako animalien haragia bakarrik jan dezakete musulmanek: halal. Bilbon zortzi dendatan eros daiteke haragi hori. Lege islamikoari jarraituz hildako animalien haragia bakarrik jan dezakete musulmanek: "halal'. Baina haragi hori edozeinek jan dezake, ez bakarrik musulmanek. Musulmanek ezin dute edozein haragi jan. Euren sinisteek izugarrizko garrantzia ematen diote halal esaten dioten errituari. Horren bidez, animaliak xaria lege islamikoaren arabera hiltzen dituzte eta handik ateratzen den haragia bakarrik jan dezakete. Nahitaezkoa da hori; ez dute beste okelik jaten. Izan ere, halaxe agindu zuen Alak Koranean: "Ez ezazue jan Alaren izenean hil ez den ezer, perbertsioa baita". Zorrotzan dagoen Bilboko Hiltegiak Euskal Herriko harategi musulmanak okel mota honetaz hornitzen ditu. Duela bospasei urte hasi ziren, baina ez Euskal Herriko musulmanek asko eskatzen zutelako, McDonal'sek eskatu zielako baizik. Halaxe azaldu du Jose Luis Salvadorrek, hiltegiko merkataritza zuzendari ohiak: "Frantziako hegoaldean, Alacanten (Herri Katalanak) eta Kuwaiten saltzeko hanburgerretarako haragia eskatu ziguten. Gaur egun, Irunen, Madrilen, Bartzelonan... eskaria handitu egin da eta hara ere eramaten dugu haragia". Astearte goizetan (eta asteazken batzuetan ere) egiten dute erritu hori, eta asteko berrogei txahal-idisko inguru hiltzen dituzte. Lege islamikoak onesten duenez, prozedura honek ez du animalia burtzoratzerik onartzen. Salvadorrek dioenez, hiltegian, erosotasunagatik edo, hil baino lehenago, animaliak baretu egiten dituzte. Erritu islamikoen arabera, ordea, zuzenean lepoa mozten diete. Hori animaliarentzat krudelagoa bada ere, haragi hobea omen da: "Musulmanen sinismenen arabera, animaliak burtzoratzean kongestionatu egiten dira eta odola giharretan geratzen zaie; horrela, odola azkarrago usteltzen denez, haragia ere arinago endekatzen da. Baina, musulmanek animaliak zorabiatzen ez dituztenez, lepoa mozten dietenean berehala odolusten dira; ondorioz, haragi horrek gehiago irauten du. Eta zaporez ere hobea dela ematen du". Sakrifizio hau arabiarrek gauzatzen dute orokorrean handizkariak kontratatutakoak. Animaliak hil baino lehen, Mekara begira, otoitz egin behar dute, sakrifizioa Alaren izenean egiten dela adieraziz. Horren ondoren, animalia box izeneko kutxa batean sartzen eta geldiarazten dute, hori ere Mekarantz begira; horrela, animaliaren burua  Mekara begira eta, ahal izanez gero, ezker aldera etzanda dagoela hiltzen da. Salvadorrek box-a jarri zuten eguna gogoratzen du: "Iman bat etorri zen iparrorratz batekin eta kutxa jarri behar genuen leku eta norabide zehatz-zehatzak adierazi zituen". Musulmanek betidanik jan izan dute lege islamikoaren arabera hildako animalien haragia. Antzina hasi ziren eta, Salvadorren ustetan, emaitza onak izan zituztelako jarraitu zuten: "Metodo hau higiene arazoak ekiditeko erabili zuten eta, azkenean, erlijioa eta garbitasuna lotu zituzten, haragiak gehiago irauten ziela eta hobea zela ikusi zutelako". Musulmanentzako haragi berezi hau saltzen duten zortzi denda daude Bilbon. Haietako bat San Frantzisko auzoko Hernani kalean dago: Elazhar. Jabeak, Mohammadek, hiltegian txahalak hiltzen ditu. Duela ia sei urte ireki zuen denda, inguruan lege islamikoaren arabera hildako animalien haragiaren eskari handia zegoelako, eta Habib bere anaia ere han egiten du lan. Salgai duten haragiaren artean, hiltegitik ekarritako txahalez gain, oilaskoak, untxiak eta arkumeak ere badaude. Haietako gehienak Burgosen hiltzen dituzte, erritu islamikoen arabera, eta handik ekarriak dira. Baina, gainera, badituzte beste dendetan aurki ez daitezkeen hainbat produktu arabiar: espezieak, piperrak, tea... Argi dago musulmanek oso serio hartzen dituztela euren lege eta prozedura hauek. Jose Luis Salvadorren hitzetan, "norbaitek erritua gaizki egiten badu edo haragi txarra saltzen badie, arazoak izango ditu". Habibek ere prozedura sakratua dela baieztatu du: "Hilketa gauzatzen duena mozkorra baldin badago, adibidez, ez dugu jaten haragi hori; ezin dugu: ez da halal". Edonola ere, Elazharren  ez dute inoiz jendearekin arazorik izan. Gainera, auzoan euren tradizio musulmanakk errespetatzen dituztela baieztatu dute. Borodatezko dohaintzak emateko kutxa bat dute dendan eta, haien bidez, auzoko meskitarako dirua biltzen dute. Gainera, egunero bost aldiz joaten dira otoitz egitera, nahiz eta lanorduekin bat etorri; "Bezeroek denda itxita ikusten badute bertan itxaroten geratzen dira, badakitelako otoitza amaitzean itzuliko garela". Bezeroen artean, denetarik dago. Auzoan kebab denda bat duen aljeriar batek kexak ditu: "Ez dut haragi asko jaten, baina beti halal jaten dut. Baina hemengo harakinak ez dira profesionalak eta ez dakite haragia behar bezala tratatzen". Baina, esan bezala, haragi mota honek baditu musulmanak ez diren kontsumitzaileak. Auzoko emakume batek okelak zapore hobea duela eta merkeagoa dela dio: "Denda zabaldu zutenean etorri nintzen eta, ordutik, hemen erosten dut haragia. Lagunak ere ekarri izan ditut, eta denak oso pozik geratu dira". Horretaz gain, Mohammaden eta Habibeb tratua azpimarratu du: "Euren zintzotasunaz fidatzen naiz; badakit ez nautela engainatuko". Izan ere, musulmanentzat hau ez da negozio soila, eta Habibek azpimarratu egin du: "Jainkoarentzat egiten dugu lan".