Docutec Meningitisa: germen bakoitzak bere txertoa Meningitis guztiak ez dira larritasun-maila berekoak, bakterioek eragindakoak jotzen dira guztietan arriskutsuenak bezala. Baina aholku bat nahi baduzu, txerta ezazu zure seme-alaba, eta alferrikako ustekabeak saihestuko dituzu.     Umea buruko minaz kexatzen zen, sukarra eta gorakoak zituen, baina ama gehien kezkatu zuen sintoma beste bat izan zen: normalean geldiune bakar bat ere agoanta ezin zezakeen haurra hain motel eta eroria ikustea. "Zerbait txarra" gertatzen zitzaiola susmatuz, autoa hartu eta berehala larrialdietako zerbitzura eraman zuek amak. "Orain lasai kontatzen dut, baina hain azkar erreakzionatu izan ez banu, nire umea hil egingo zen, edota bizirik atereaz gero, oso ondorio larriak geratuko zitzaizkion, gorreria edota ezgaitasun mentalen bat bestela", diosku Arantxak, 5 urteko Ikerren amak.     Jendeak uste baitu meningitis guztiak berdinak direla, germen berak sortuak, alegia. Kasu honetan, ospitaleko medikuek meningitis bakterianoa diagnostikatu zioten Ikerri, guztietan arriskutsuena den meningitis mota, hain zuzen ere. Zorionez, geroztik egin dizkioten proba guztiek adierazten dutenez, ez zaio inolako ondorio edo sekuelarik geratuko.     Eta nola gertatu zen? Arantxak dioenez, umea behar bezala txertatua omen zegoen, pediatrak agindutako txerto guztiak txintxo-txintxo jarri baitzizkion, bakar bat ere hutsik egin gabe. Nola uler daiteke, orduan, gertatutakoa? Iker ez zegoelako meningitisa eragin zion germen zehatz horren kontra txertatua, Gizarte Segurantzak gomendatutako txertaketa-egutegian ez baita sartzen oraindik pneumokokoak eragindako infekzioaren kontrako txertoa. Medikuek ondotxo dakite txerto horren berri, baina agian txertoaren kostuagatik (pazienteak bere poltsikotik 70 € inguru ordaindu behar ditu) edota medikuak pentsatu zuelako Ikerrek germen jakin horrek eragindako meningitisa harrapatzeko aukera gutxi zituela, kontua da inork espero ez zuena gertatu zela. Gertatua ikusi ondoren, ziur gaude Arantxari txertoaren prezioa ez zitzaiola garestiegia irudituko, gaitza hilgarria izan daitekeela kontuan hartuta. Zein da meningitisaren arrazoia?     Meningitisaren inguruan ideia faltsu eta uste oker ugari daude. Meningitisak izua eta ikara eragiten ditu jendearen artean, eta guraso askok kontrola galtzen dute beren seme edo alabak gaitza jasan dezakeela susmatu orduko. Eta arrazoirik gabeko beldurrak uxatzeko, onena adituei kasu egitea da. "Jende askok uste duenaren kontra, meningitisa ez da beti gauza grabea izaten, larritasuna gaitza sorrarazten duen mikrobio motan baitago", Iruñeko Enrique Bernaola pediatrak dioen bezala. Pediatria Elkarteak txertaketen inguruan duen batzorde aholku-emaileko kide horren hitzekin jarraitzeko: "Agente eragilea birus bat denean, prozesuak bere kasa egiten du onera, 7-10 egunen buruan. Meningitis bakterianoek, ordea, —eta bereziki meningitis pneumokozikoak— heriotza eragin dezakete ordu gutxitan. Zorionez, sintomak agertu orduko tratatzen direnean, kasuen % 90-95 erabat sendatzen dira". Dena dela, gaitza sorrarazten duten bakterioi aurrea hartzeko modurik onena txertoak dira, eta gaur egun meningitisik okerrenak prebenitzeko modua ematen diguten txertoak eskura dauzkagu. Denak ez, B meningokokoa izeneko germenak mutazioak izaten baititu etengabe, eta bakterio hori kontrolatuko duen txertorik ez da oraindik lortu.     Guraso askok, eta batez ere ume txikiak oraindik eskolan dabiltzanak dituztenak, sarritan galdetzen diote medikuari zer den benetan meningitisa. Azalpen erraz bat emateko, esan daiteke meningitisa garuna eta bizkarrezurra estaltzen dituzten mintzen (meninge deituen) inflamazioa dela, birusek nahiz bakterioek sor dezaketena. Meningitis birikoa enterobirusak sortua izaten da gehienetan, umetan gertatzen da eta, lehen esan bezala, egun gutxiren buruan bakarrik desagertzen da. Tratamendua gripe kasu baten antzekoa izaten da: atsedena hartzea, eta likido ugari edatea. iMeningitis bakterianoa, berriz, umeetan nahiz helduetan ager daiteke, eta ospitalean garaiz tratatzen ez bada, oso larria izan daiteke.     Kasu batean zein bestean buruko mina, sukarra, lepoko zurruntasuna, argiarekiko sentikortasuna (argiak min ematen du, molestatu egiten du), goragaleak, gorakoak, akidura, nahasmendua izaten dira sintomak. Birusek eragindako meningitisetan sintomak arinagoak izaten dira; bakterianoetan, berriz, gogorragoak dira, eta bat-batean agertzen dira. Haur txikietan sintomak antzematen zailagoak dira, eta gorakoak, erorialdia, suminkortasuna eta janariei uko egitea dira aipagarrienak.     Gaitza eragiten duten bakterioak eta birusak gorputzeko likidoetan daude presente (listuan, mukian) eta zuzeneko ukipen edo harreman bidez transmititzen dira. Jende asko harritu egiten da azaltzen zaionean posible dela meningitisaren germen eragileak sudurrean edo eztarrian eduki eta gaitza beste pertsona bati kutsatzea, pertsona eramaileak berak gaixotasuna jasan gabe. Horregatik, meningitis bakterianoak jota dagoen pertsona batekin harremanetan egon bazara, medikuarengana joan eta azal iezaiozu zure kasua. Espezialistak erabakiko du gaitza ez harrapatzeko, antibiotikoak errezetatu behar dizkizun ala ez. Zer egin daiteke gaitza saihesteko?     Umeetan meningitis bakterianoa eragiten duten germenak hiru dira, batez ere: Haemophilus influenzae, Neisseria meningitidis eta Streptococcus pneumoniae izenekoak, hain zuzen ere. Hiru txertoak eraginkorrak dira bizitzako lehen hilabeteetatik, eta Pediatriako elkarteek gomendatutako txertaketa-egutegietan sartuak daude, behin haurrak bi hilabete egin ondoren hartzen hasteko.     Bada txerto bat, Wyeth laborategiak Prevenar izen komertzialarekin merkatuan jarri duena, eta pneumokokoaren kontrako txerto konjokatu horrek bakterioaren zazpi andui edo aldagai usuenetatik seiren aurkako babesa ematen du. Ez da ahaztu behar meningitisaz gain, bakterio horrek septizemia, pneumonia, endokarditisa, perikarditisa, peritonitisa, eta beste gaitz batzuk eragin ditzakeela. Txerto hori 2, 4, eta 6 hilabeterekin jartzen zaie haurrei, eta oroitzapen-dosia 18 hilekin gutxi gorabehera. Aurrez txertatu gabe baldin badaude, 24 hilabetez gorako umeei dosi bakarra jartzen zaie.     Birusek eragindako meningitisen kontra ez dago txertorik.     Meningitis-broteak dituzten lurraldeetara bidaiatzeko asmoa duten pertsona helduek, bidaiari ekin aurretik herrialde horietan zein germen diren prebalente edo nagusi jakin beharko lukete, ondoren medikuari txertatzea ala ez komeni zaien galdetzeko.     Badira meningitisa sorraraz dezaketen beste germenen kontrako txertoak ere, baina adineko pertsonetan edo alterazio immunologikoak dituzten pertsonetan bakarrik erabiltzen dira.     Dena den, informazio gehiago lortzeko eta autonomia-erkidego bakoitzak bere txertaketa-egutegi propioa duela kontuan hartuz, erabil ondorengo web guneak:  www.aeped.es/vacunas  www.osasun.ejgv.euskadi.net  