Docutec Josu Larrarte, Mister Euskadi 2008 Baserriko semea, pilotari ohia, liburu saltzailea... Aurpegi asko ditu Josu Larrartek, aurtengo Euskadiko mutilik ederrenak. Mister Euskadi saria lortu duen arren, ez dirudi bizitza gehiegi aldatu zaionik. Hasieran lan handia egin behar izan zuen komunikabideei erantzuten, baina berehala baretu omen zen kontua. Aitortu digunaren arabera, Euskadin horrelako sari bat lortzeak ez du aparteko garrantzirik. "Esperientzia polita" izan bada ere, Aiako Josu Larrartek bere betiko bizitza egiten jarraitzen duela esan digu. Euskadiko mutilik ederrena izateak bideak irekitzen al ditu? Jendeak uste dituenak baino gutxiago, ez pentsa. Lehiaketa irabaztea polita izan da, baina hortik bizimodua ateratzea oso zaila. Hala ere, titulua jaso zenuenetik, zure agenda lehen baino beteagoa egongo da, ezta? Aurreneko hiruzpalau asteetan, bai, komunikabideei erantzuten lan handia izan bainuen. Geroztik, lasaixeago ibili naiz, telefono dei batzuk besterik ez ditut jaso. Ez da hainbesterako izan. Euskal Herrian Mister izatea zaila da, beraz? Bai, halaxe da. Titulua izateari etekina ateratzeko, Madril edo Bartzelonara joan behar duzu, eta oraingoz ez dut asmorik, hemengo lana utzi beharko nuke eta. Non egiten duzu lan? Urte bete daramat argitaletxe batean komertzial gisa. Zer esan zizuten lankideek eta nagusiak irabazi zenuenean? Lasai samar hartu zuten berria. Dena dela, egia da hasieran ezustean harrapatu zituela denak eta txantxa apur bat ere izan zela sariaren kontura. Zu Aiakoa zara. Zer komentatu dute herrian? Herri txikia izanda, denok ezagutzen dugu elkar. Lehiaketan parte hartu eta irabazi egin nuela jakin zenean, pixka bat harritu ziren batzuk, baina, oro har, oso ondo hartu zuten kontua. Lehiaketaren prozesua hasieratik jarraitu dute, gainera, denak galdezka aritu baitzaizkit. Mister zarenetik, lehen baino ospe handiagoa duzula uste al duzu? Jendeak, herrian, geratu egiten nau kalean, baina Aia bezalako herri txiki batean hori gertatzea normala da. Hemendik kanpo, berriz, ez dut uste ezaguna naizenik. Nola bururatu zitzaizun aurkeztea? Betidanik izan dut modaren mundua gustuko. Donostiako agentzia bateko mutil bat ezagutzen nuen eta hark animatu ninduen Gipuzkoako lehiaketara aurkeztera. Zalantzatan egon nintzen, baina azkenean animatu egin nintzen. Familiak ere asko lagundu zidan. Eta ondorengoa, zortea besterik ez zen izan. Lan handia egin behar izan al zenuen gimnasioan? Beti gustatu izan zait kirola. Pilotan urte asko eman nituen, eta korrika eta igeri egitea beti gustatu izan zait. Genetikak ere lagundu dit. Baina, bai, ordu asko sartu nituen gimnasioan. Pilotaria zinela aipatu duzu. Zergatik utzi zenuen? 19 urte nituenean lesioa izan nuen, eskua hautsi nuen entrenamendu batean eta ez zen behar bezala sendatu. Profesionalekin debutatzekotan nengoen min hartu nuenean. Tamalgarria da izan nuen zorte txarra. Topiko asko entzuten dira lehiaketa hauen inguruan. Hautagaien artean lehia handia dagoela, adibidez. Hala al da? Lehia antzematen zen mutilen artean, baina giroa ona zen. Nesken artean lehia handiagoa izaten omen da. Mutilok ondo pasatzera joan ginen eta oso ondo moldatu ginen gure artean. Lagunik ere egin dut. Non izan zineten lehiaketa prestatzen? Marina D'Orren izan ginen 15 egunez. Bi hotel ezberdinetan egon ginen mutilak eta neskak, banatuta. Gala egunetako desfile eta dantzak entseatu genituen bertan, eta beste hainbat ekintza ere egin genituen: ile-apainketa, makillajea, eta abar. Gimnasioa ere bagenuen. Baina dena hotel barruan egin genuen, ezin ginen bertatik atera. Esperientzia errepikatzeko modukoa izan al da zuretzat? Bai, Marina D'Orren egoteagatik bakarrik errepikatu egingo nuke. Baina horretaz gain, Jordaniarako bidaia irabazi nuen eta amarekin joan nintzen. Horrelako lehiaketak sexista samarrak izaten direla esaten dute. Zer uste duzu zuk? Beti dago kritika egiten duenik, baina esparru guztietan gertatzen da hori, baita kirolean ere. Hala ere, niri ez dit inork ezer txarrik esan. Ba al dago ezberdintasunik emakumeen eta gizonen arteko lehiaketen artean? Lehiaketa honetan, behintzat, argi ikusten da Espainian neskena garrantzitsuagoa dela. Denbora gehiago egon dira neskak Marina D'Orren, lehenago ere Punta Canan izan ziren astebete, eta sariei dagokienez, hobeak dira. Lehiaketaren ondoren neskek aurki ditzaketen lanetan ere aukera zabalagoa dago. Modaren munduan jarraitzeko asmoa al duzu? Oraingoz, nire lanean jarraitzeko asmoa dut. Baina modarekin zerikusia duen zerbaitetan aritzeko aukera sortuko balitzait, hartu egingo nuke.