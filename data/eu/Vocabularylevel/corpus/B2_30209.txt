Docutec Aldatsa neke barik igotzeko, kaleko eskailera mekanikoak Bilbon eskailera mekanikoak ipini dituzte Karmelotik Iturribidera joateko. Irailean, berriz, aldats mekanikoa jarriko dute Uribarri auzoan. Aspaldiko kontuak dira eskailera mekanikoak umeentzako ikuskizun eta olgetarako aitzakia zirenekoak. Gaur egun saltoki handietan ez ezik, eraikin publiko askotan topatzen ditugu solairu batetik bestera joateko. Horren ohikoa ez dena halakoak kalean ikustea da, kanpoan, bazter batetik igo edo jaisteko. Bilbon, joan den ostiralaz geroztik, Santutxu auzoko bizilagunek eskailera mekanikoak dituzte Karmelo kaletik Iturribidera joateko. Fagoaga Tenorraren kaleko eskailera mekanikoak dira Bilbon Udalak ipini dituen lehenengoak. Bide batez, gainera, kalea konpondu dute eta argiak eta isurbideak hobetu dituzte.Berez, hamar metroko aldea besterik ez dago eskaileren mutur batetik bestera, baina igo beharreko aldatsa handiegia zen, batez ere auzoko edadetuentzat. Metrotik ateratzeko igogailua hartu ordez berezko irtenbidea erabiltzen dutenentzat izango dira eskailerok mesedegarri, Santutxu auzora erraz-erraz egingo dutelako orain.Horixe nabarmendu dio Berriari behinik behin Mariak, 63 urteko auzotarrak. «Bitxia» egiten zaizkiola aitortu arren, pozik hartu ditu, eta ia egunero erabiliko dituela gaineratu du gorantz egin aurretik.Handik gutxira, atzetik joan zaio Asier gaztea. Harentzat, berriz, Udalaren «gehiegikeria» dira eskailerok. Beharbada, oraindik sasoian dagoelako ez ditu beharrezkotzat ikusten. 0,5 metro segundoko Udalak emandako datuen arabera, eskailera mekanikook, noranzko bakoitzean, 8.640 lagun eraman ditzakete orduko, eta haien abiadura 0,5 metro segundoko izango da. Obraren kostua 763.000 eurokoa izan da eta lau hilabetean egin dituzte lanak. Eskailerok egiterakoan, elbarriak, itsuak eta batetik bestera ibiltzeko zailtasunak dituzten pertsonak kontuan hartu dituzte, herritar guztiei hirian ibiltzea errazteko eta irisgarritasuna hobetzeko asmoz.Itsuentzat, esate baterako, metro bateko luzerako zola berezia ipini dute eskailera buruetan eta barrenetan edo arrapalen hasieran eta amaieran. Era berean, maila mekanikoen alboan dauden eskaileretan, aldatsa egin dute ume txikien kotxeak eta erosketetarako orgak eramangarriagoak izan daitezen.Irailean, bestalde, Udala aldats mekanikoak ipintzen hasiko da Uribarri auzoan, Anselma de Salces eta Matiko arteko bidegurutzea Kristo kalearekin lotzeko. Lau aldats ipiniko dituzte bata bestearen ostean eta, guztira, %19ko malda gaindituko dute.