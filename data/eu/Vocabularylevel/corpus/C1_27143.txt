Docutec Adimenaren gailurra etika da Filosofoarekin elkarrizketa. Zientzia ez da, filosofoaren ustez, adimenaren gailurra, etika bai. Etika, morala, zientzia, bioteknologia, klonazioa ditu aztergai elkarrizketa honetan. ARANTXA IRAOLA / Donostia Jose Antonio Marina (filosofoa): «Adimenaren gailurra ez da zientzia, baizik eta etika» Jose Antonio Marina filosofo espainiarra Donostian izan zen atzo; argi utzi zuen bizitzako jazoeren aurrean ez dela ikusle hutsa, azalkerietatik haratago gogoeta egiten ere badaki, sakon. Boluntarioen Nazioarteko Urtea dela-eta eman zuen atzo hitzaldia Donostian Jose Antonio Marina filosofoak, Borondate sortzailea. Atarian Egunkaria-rekin hitz egiteko tartea izan zuen, emankor.   Borondateaz hitz egitera etorri zara Donostiara... Bai. Nik borondatea adimenarekin batera uztartuta ulertzen dut. Adimena orain arte ezagutzeko ahalmenarekin lotu izan da. Horrek ondorio kezkagarri bat izan du: bikain jardun dugu zientziaren alorrean, baina trakets beste hainbat alorretan... Horregatik, nire ustez, adimenak aintzakotzat hartu behar ditu ezagutzaz haratago beste hainbat gauza ere, esaterako, sentimenduak eta borondatea. Adimenaren gailurra ez da zientzia, baizik eta etika. Ezin da, beraz, soilik zientzian oinarritu. Ez. Badira, esaterako, Nobel Sariak 25 urterekin lortu duten zientzialariak. Ezin du hain zaila izan. Zailagoa da beste arazo batzuk konpotzeko talentua izatea. Giza duintasuna nola babestu, elkarbizitza nola bideratu... Afera zailagoak dira. Zientzia jainkotzera jotzen da egun, ordea. Zientziaren sustatzaileak, gainera, enpresa pribatuak dira maiz. Biziki kezkagarria iruditzen zaizu hori, ezta? Bai. Eta unibertsitate publikoek askoz ere esku-hartze zabalagoa izan behar lukete horretan. Beren betebeharretako bat gizarteari zientziaren alorrean gertatzen ari diren aurrerakuntzei buruzko informazio egokia ematea da, gizartearen aholkulari zientifikoak izatea... Baina ez dira ari egiteko hori betetzen. Eta gizartea umezurtz sentitzen da aurrerakuntza zientifikoen uholdearen aurrean, ia irentsita... Hala da, gizartea galduta sentitzen da. Izan ere, oso gai konplexuak dira, eta arrapalada bizian garatzen ari dira... Zientziaren zein alor dira arantzatsuenak? Bioteknologia eta informatika. Eremu zoragarriak dira, aukera berri pila bat dakartzate, eta ezin dira alferrik galtzen utzi... Hein berean, ordea, ondo ezagutzen ez ditugun ahalmenak jartzen dituzte gure eskutan. Onuragarriak izan daitezke; baina gatazka iturri ere bai. Bioteknologiaren alorrean, giza klonazioa da gairik arantzatsuenetarikoa, ezta? Bai, eta klonazioaz aritzean hainbat gauza argi izan behar dira. Esaterako, argi utzi behar da klonazio bidez gorputz bat errepikatu daitekeela, ez psikologia bat. Pertsona baten izaeran eragin zuzena dute oroimenak eta esperientziek ere, eta horiek ezin dira klonatu. Klonazioa aitatu orduko asaldatu egiten dira gizarteko sektore asko, eta debekatu egin behar dela diote... Aste honetan bertan gertatu da. Ez dut uste giza klonazioa galarazteko neurri zorrotzekin deus lortuko denik. Teknikak egin dezakeena gauzatu egiten du beti. Orduan giza klonazioa onartu egingo dugu? Arazo honi aurre egiteko biderik zuzenena ez da behintzat debekua, haurren eskubideak babesteko lege zorrotz bat egitea garrantzitsuagoa da. Bertan argi utzi behar da ume orok duela familia batean jaiotzeko eskubidea. Ez da hain garrantzitsua ume bat nola ernaldua izan den... Sexu harreman ohikoaren bidez, in vitro teknikekin edo klonazio bidez izan daiteke. Gakoa umeak jaiotzen denean familia bat izatea da. Askoz garrantzitsuagoa da umeari munduan harrera nork egingo dion, ume hori nola ernaldua izan den baino... Babestu egin behar da. Familia bat behar du. Horrekin ez dut esan nahi aita eta ama behar dituenik. Izan daiteke, esaterako, ama ezkongabe bat ere. Baina bizitzaren bidean lagunduko duen norbait behar du. Hori bermatzea da gakoa. Klonazio terapeutikoari zer deritzozu? Abantaila zoragarriak ekar ditzake, gaixo dauden pertsona askorentzat onuragarria izan daiteke... Ez da, gainera, gizakiaren klonazio osoarekin nahastu behar, soilik ehun zati bat klonatzean datza. Jainkoari buruzko liburu bat idatzi berri duzu. Jainkoaz jardutean egun sakontasun gutxi dagoela diozu... Erlijio gaietan analfabetotasun handia dago. Urteotan intelektualtasunak maiz erlijio gaiak lantzea sineskeriatzat jo du, zientziak indar handia hartu baitu, eta dena azaltzeko ahalmena duela baitirudi. Akatsa deritzot. Izan ere, erlijioa garrantzi handiko gaia da, eta fenomeno unibertsala... Gure gizartea, gainera, laikoa da baina jatorria gizarte erlijioso batean du, horregatik aintzakotzat hartu behar da. Erlijioek ekarpenik egin dezakete zientziaren bilakaera arautzeko? Erlijioek irizpide etikoen pean jardun behar dute. Ja ari dira horretan, baina oraindik ere argiago izan beharko dute hori geroan. Erlijio bakoitzak bere morala du, moral horiek, ordea, elkarren aurka talka egiten dute. Horregatik da garrantzitsua esparru etikoa... Etikaren eremua erlijio orotatik haratago dagoelako. Hori onartuz gero erlijioek ekarpen handiak egin ditzakete. Beti ororen gainetik etika gailenduz, ordea... Dudarik ez. Nik kulturarteko moraltzat dut etika. Gizarte bakoitzak —musulmana, kristaua, marxista...— moral propioa du. Etikak kultura guztien topagune izan behar du.  