Docutec Asier Hernández: "Gauza guztiekin ondo pasatzen ari naiz" Asier Hernández, 24 urteko bilbotarra, Hezkuntza Fisikoko irakaslea da. Antartikara doan espedizioaren lehenengo etapan (urriaren 7an abiatu zen espedizioa), Asier Pakea Bizkaia ontziko sukaldea hornitzeaz arduratzen da. Abiatu aurretik, balea zen ikusteko grina zuen animalia eta hori dagoeneko pasa da. Zein da zure eginkizun nagusia Pakea Bizkaian? Zaintzetan denok lan berdina egiten dugu eta zaintzak ez ditugunean, ni sukaldea ondo hornituta egoteaz arduratzen naiz, ondo antolatuta eta jasota. Hala ere, azkenean, denok egiten dugu lan, izan ere, dugun zaintzaren arabera, janaria prestatzea ondo datorkizu edo ez, etab. Nola sentitzen zara abentura honetan parte hartzeko duzun aukeragatik? Pribilegiatu bat sentitzen naiz. Zer espero duzu bidai honetaz? Izugarrizko esperientzia bat dela esatea oso globala da. Jende gehiago ezagutzea espero dut, ontzia hobeto ezagutzea hala nola, itsasoko egoera ezberdinak, taldea eta lekuak. Orain arte, bidai honengatik espero zenuena betetzen ari al da? Bidai honi buruz nituen itxaropenak handiak ziren, baina bizitzen ari naizen guzti honek, txiki utzi ditu. Gauza guztiekin ondo pasatzen ari naiz eta baita momentu ororekin, zelan ez, honetarako funtsezkoa da Pakea Bizkaia eta ontzilari guztiek, hau aurrera ateratzeko egiten ari diren guztia. Orain arte bizitako momentu bat aukeratu beharko bazenu, zein izango litzateke? Momentu bakarra aukeratzea oso zaila iruditzen zait, lehen esan dudan bezala, bizipen guztiekin disfrutatzen ari naizelako, denak berriak baitira niretzat. Batetik, baleak, izurdeak eta dortokak ikusi ditugun momentuekin geratuko nintzateke baina bestetik, nabigatzean, maniobrak egitean aurrera eramaten dugun talde lanarekin ere oso pozik nago, spia jarri eta kentzearen momentuekin ere besteak beste. Lurrean balea bat ikustea gustuko izango zenuela esan zenuen. Hori gertatu da dagoeneko. Nola sentitu zinen? Benetan une hunkigarria izan zen niretzat. Aho zabalik gelditu nintzen, liburutan eta dokumentaletan askotan ikusitako animalia ikusgarri horiek gugandik metro gutxitara lasai-lasai baitzeuden. Nire bizitzan betiko gogoratuko dudan momentu bat da. Antartikara joan aurretik nabigatu al zenuen lehenago? Aurten Pakea Bizkaia gizarte hezitzaile-proiektuan lanean ibili naiz. Eskoletatik zetozen haurrei ontzia eta azken espedizioa erakusten lan egin dut eta saltseatzeko eta nabigatzeko aukera izan dut. Proba egin eta oso gustuko izan nuen. Galiziara edo beste lekuetara joan ginen bakoitzean, pila bat gozatu nuen. Ba al dago errespetua ematen dizun zer edo zer zeharbide honetan? Gauza asko, lehenengo gauza itsasoa da, baina hori errespetatuz asko gozatzen dugu guztiarekin. Zer da Pakea Bizkaia proiektutik erakartzen zaituena? Balio bat baino gehiago dituela. Haurrekin egotean konturatu naiz horietako asko proiektua zertan datzan jakin gabe etortzen direla, beste batzuek ordean, klasean lantzen dute eta hori asko nabari da, baina batzuek ez. Badakite belaontzi batekin erlazioa duela. Gero, dokumentala ikustean eta tripulazioaren bizipenak, bisitaren helburua bakarrik belaontzi bat ikustea ez dela konturatzen dira, baizik eta horrek dakarren guztia: atzean dagoen proiektua. Pakea Bizkaia proiektuan espedizioak egiterakoan laguntasuna, ekosistema, itsasoen zaintza eta nabigatzen aurkitu dituzten bestelako egoerak ere lantzen dira. Haurrak hemendik pasa ondoren, Pakea Bizkaia kirol-kontu bat soilik ez dela ohartzen dira. Espedizioa fisikoki zein gogorra den ikusten dute eta horretan asko laguntzen dutela esandako balioak, lan-taldeak, besteak beste.   Pakea Proiektua 80000 itsas milia txapelketetan Planeta osoan zehar Open 60 “Pakea Bizkaia”-rekin nabigatu eta Itsaso eta Ozeanoak miretsi ondoren, hezkuntza eta nabigazioarekin erlazionaturiko proiektu berri bat eraikitzea erabaki zuen Ibai Basurkok. Itsasaldi berri honetan, bakarrik nabigatzeari utzi dio, eta tripulazio batekin abiatu da munduan zehar. Helburu nagusia, nabigazioa eta ingurugiroaren errespetuaren arteko lotura ezagutaraztea da, belauntzian nabigatzean inguruarekin harreman estua sortzen baita. Guzti hau gauzatu ahal izateko, nabigazio-espedizio ezberdinak antolatzen dituzte. Espedizio hauetan zehar belauntzia da beren etxebizitza, beraz, beharrezkoa da aurretik dena ondo antolatua egotea. Espedizio bakoitzak hiru hilabete inguru irauten ditu. Iturria: www.pakeabizkaia.com Informazio gehiago: http://www.pakeabizkaia.com  