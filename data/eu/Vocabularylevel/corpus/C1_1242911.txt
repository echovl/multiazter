Aldizkari Digitala Ibon Zugasti: "Geu gara geure geroaren arduradun eta erantzule" Prospektiker estrategia, prospektiba eta kudeaketarako aholkularitza-enpresa 1987an jaio zen. Bertako gerente den Ibon Zugastik gogora ekarri du 80ko hamarkadan, lanean hasi zirenean, enpresek zuten estrategia eta prospektiben plangintza-premia oso handia zela, gaur egun den bezala. Are gehiago, Zugastiren esanetan, epe luzerako ikuspegia dutenek estrategia arrakastatsuak gidatu ahal izango dituzte. Prospektikerrek ibilbidea bakarrik hasi bazuen ere, 2006an LKS Taldearen barruan sartu zen. Hiru premisa estrategiko nagusi ditu: Etorkizuna ez dago idatzita, Geroa eraiki egiten da eta Etorkizunak bere gain hartzen ditu ziurgabetasuna eta arriskua.   Prospektibak zenbat dauka apustu eta arriskutik? Prospektibaren helburua da estrategia-analisiaren arriskua txikitzea, 20-30 urte barru eman daitezkeen etorkizuneko agertokiak eta horren jarraipenak ahalbideratzen dutelako eman daitezkeen arrisku horiek identifikatzea; eta ondorioz, finkatutako ibilbidean aldaketak egin ahal izatea. Prospektiker Espainiako Estatuan zein nazioartean erreferente da. Zein dira zuen bezero ezagunenak? Nazioarteko onespena parte hartzen dugun mundu-mailako sareetatik datorkigu: Millenium Project, Prepare, Lanpostuen Behakuntza Sarea, Europako Prospekzio Eskola, Futuribles; eta baita Europako Batasuneko Herrialdeen Batzorderako, Europako Batasunerako eta Iberdrola zein Repsolen gisako multinazionalentzat egindako proiektuetatik. Etorkizuneko energia-teknologiei buruzko proiektu bat garatzen ari gara, Repsolek teknologian egin beharreko inbertsioei buruz erabaki onenak har ditzan. Beste bezero garrantzitsu batzuk Eroski, CAF, Ulma, Euskadiko Kutxa, Valentziako Feria, Gaztela eta Leongo Enpresarien Konfederazioa… dira. Prospektikerren 25. urteurreneko mahaingurua. Zuen alorrean ezinbestekoak dira nazioarteko aliantzak? Bai, batez ere prospekzio eta estrategia-aholkularitzan egiten diren analisiek gero eta izaera globalagoa dutelako. Hau da, mundu osoaren egoera aztertzen dute eta poliki-poliki parekatuz edo orokortuz doa. Hala, konpetentzia ere nazioarteratuta dago erabat. Horren ondorioz, derrigorrezkoa da merkatu esanguratsuenetan antenak edukitzea, gerora erabaki egokiak hartzeko informazio egokia emango digutenak. Horren harira, nazioarteko Millenium Projectek munduan banatuta dituen 46 nodoen bitartez, goraka egiten ari diren merkatuen jarraipena egin eta baita arlo teknologiko, ekonomiko eta geoestrategikoetan ematen den garapena azter dezakegu. Bestalde, Europan ditugun sareek ahalbideratzen digute, kontinente osoan kide estrategikoak izanda, bertan abiarazitako deialdi garrantzitsuenetan malgutasun handiz parte hartu ahal izatea. Zer eman dio Prospektiker enpresari LKS taldean eta, bide batez, Mondragon Korporazio barruan egoteak? Beste alor berri batzuetara zabaldu ahal izatea; eta, jakina, gure ikuspegi prospektiboarekin Korporazioari berari eta horren baitan dauden enpresei etorkizunari buruz hausnarketa osatuagoak egiten laguntzen diegu. Bestalde, Mondragon Taldean ikerkuntza eta berrikuntza lantzen duten zenbait enpresarekin elkarlanean (Koniker, Ideko, Isea…) hainbat proiektu gauzatu ditugu, batez ere epe luzeko tendentzien azterketan eta adimen estrategikoen sistemetan. 25 urte bete berri dituzue eta ziur beste 25 urte beteko dituzuela. Nolako aurreikuspena egiten duzue 2037ko esparru ekonomikoari begira? Espainiarekin eta Europa hegoaldeko beste herrialde batzuekin alderatuta, Euskal Autonomi Erkidegoa krisiari nahiko gogor eusten ari zaio, baina epe laburrean ez du hobekuntzarik sumatuko. 25 urte barru izango dugunaren oinarria orain jarri behar dugu. Epe luzera begira egin beharreko apustuak prestakuntza, gaikuntza, berrikuntza, garapen teknologikoa, jardueraren nazioartekotzea eta baliabideen eraginkortasuna dira. Apustu horiek guztiek ez dute epe motzeko emaitzarik, epe luzean besterik ez dira ikusten. Iraganean Finlandiak, Holandak eta Austriak egin zuten bezala, guk ere epe luzeko helburu hauei heldu beharko genieke, berriro ere Euskal Autonomi Erkidegoa gizarte aurreratu eta batua izan dadin eta datozen belaunaldiei etorkizun oparo bat bermatzeko. Dena dela, oso argi izan behar dugu, kanpoko eragileetatik harago, gu garela gure geroaren arduradun eta erantzule, eta horretarako instrumentu guztiak eskutan ditugula.  