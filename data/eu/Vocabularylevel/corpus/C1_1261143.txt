Aldizkari Digitala Kubo-Kutxa arte aretoan: Bonifacio Alfonsoren margolanak Bonifacio Alfonso, donostiar margolariaren lanak ikusgai Donostiako Kursaaleko Kubo-Kutxa aretoan, "Bonifacio (1933...2011)" izeneko erakusketan. “Bonifaciok erreala margotzen du, errealitate osoa, bat-batean ikusgai dena baino haratago eta honantzago, muga gorabeheratsu horretan airearen dentsitatearekin nahastuko dena.” Severo Sarduy   Bonifacio Alfonso (1933-2011) Donostian jaio zen. Haurtzaro gogorra bizitzea tokatu zitzaion. Bere aita fusilatu egin zuten tropa frankistek eta atzerrira ihes egin beharrean gertatu zen bere familia. Gaztetan arrantzalea, jazz talde bateko partaidea eta toreatzailea izan zen, besteak beste. Bonifacio abangoardiako euskal pinturaren aitzindarietako bat izan zen. 60ko hamarkadan J. A. Sistiaga, R. Ruiz Balerdi, Amable Arias, J. L. Zumeta… izan zituen lankide. 1955ean, Kristo Kubista koadroarekin, Donostiako pintura saria irabazi zuen. Jarraian, Donostiako Arte eta Lanbide Eskolan matrikulatu zen. Ez zuen, ordea, bertan asko iraun. Urte bat geroago, arte grafikoen enpresa batean, marrazkilari eta grabatzaile bezala lanean hasi zen. 1958an Parisa joan zen Rafael Ruiz Balerdirekin eta han Espainiako zenbait artista ezagutzeko aukera izan zuen. 1959an, Bilbon jarri zen bizitzen. 60ko eta 70eko hamarkadetan arrakasta handia izan zuen. Europa eta Ameriketako arte-galerietan zenbait erakusketa egin zituen. 1968an Cuencara joan zen bizitzera. Hiriko Arte Abstraktuaren museoaren inguruan giro artistiko aparta zegoen eta G. Torner, G. Rueda, Manuel Millares eta F. Zobel pintoreen laguna egin zen. 1973an, Cuencako museoak, Bonifacioren ilustrazioekin, zezenei buruzko liburua argitaratu zuen. Urte batzuk geroago Cuencako katedralerako beirateak gauzatu zituen. 2005ean, Madrileko Elkartearen Arte Saria lortu zuen. Titulurik gabea J. M. Merinok, erakusketaren komisarioak, dio Bonifacioren marrazki batzuk erakutsi zizkiotenean erabat liluratuta geratu zela eta bere irudi guztiak ikusteko gogoa sentitu zuela. J. L. Merinoren ustetan, Bonifacio artista emankorra izan zen. Pintatzeak bere izaera korapilatsua zuzentzen lagundu zion. Bonifacioren artelanetan primeran islatzen da bere mundu laberintikoa. Gerra ondorengo joerarik nagusiena espresionismoa zen eta Bonifacio berehala murgildu zen mugimendu estetiko horretan. Roberto Matta, Saura, De Kooning, Wifredo Lan eta Pollocken pinturak nahitaezko erreferentzia izan ziren bere jarduera artistikoan. Bonifaciok bere artegintza surrealismoan eta espresionismo abstraktuan oinarritu zuen. Bere koadro batzuek zikin itxura dute, ikatz-marrazkietan oinarritzen zituelako. Aditu batzuek diote Bonifacio kolorearen kaligrafoa izan zela. Bonifaciok margo bat bestearen gainean egitea zuen gogoko.     Pertsonaiak eta maskarak Bizi izan zen bezala margotzen zuen, bere gisara, aurrez gehiegi pentsatu gabe. Horregatik bere artelanak sailka ezinak dira. “Pintura de arrepentimiento” deitzen zien bere lanei. Kubo-Kutxako erakusketa apirilaren 7ra arte izango da ikusgai. Erakusketari buruzko informazio gehiago, Kubo-Kutxan. Segidan, erakusketaren gainean Etb Kulturan eskainitako bideo laburra duzu ikusgai, transkripzio eta guzti:   Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Maite Odriozola berriemailea.- Bonifacio Alfonso Donostian sortu zen 1933an. Gerra Zibilean fusilatutako errepublikar baten semea, gaztaroan lanbide ugari izan zituen margolari izan baino lehen. Cristina Beloqui.- Izan zen marinela, etxeetako margolaria, bateria jo zuen musika-talde batetan, mandatari, toreatzailea… Maite Odriozola berriemailea.- Bonifacio oso gaztetatik hurbildu zen pinturara eta 1955ean jaso zuen Donostiako lehen pintura saria. Lau urte beranduago, Bilbon jarri zen bizitzen. Gero, hogei urte eman zituen Cuencan eta 89tik Madrilen bizitu zen, pasa den urtean Donostiara itzuli zen arte. Bihar zabalduko den erakusketa honek 48 olio-margo, 29 marrazki eta 29 litografia biltzen ditu. Oso lan pertsonalak, sailkaezinak eta espiritu askez burututakoak direla dio bere lagun eta miresle den Jose Luis Merino, erakusketaren komisarioak. Munduko artista berezienetakoa den donostiarraren erakusketa apirilaren 7ra arte izango da zabalik Kursaaleko Kubo-Kutxa aretoan.  