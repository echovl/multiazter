Docutec Ihes Sebald-en azken liburua Bigarren Mundu Gerran Alemaniako biztanleek jasandako bonbardaketez ari da. Liburuko pasarte batean 1943ko uztailaren 28an Hanburgok jasaniko erasoa kontatzen da. Isildu egin da triskantza hura guztia. Bernardo Atxagak Boccaccio idazle italiarra aipatu zuen Iruñean egindako liburuaren aurkezpenean. Gogora ekarri zuen asteasuarrrak Boccacciok 1348ko izurrite garaian idatzi zuela "Decameronea" baina liburuan ez dela izurriteari buruz ia aipamenik egiten, aitzitik, lizunak eta barregarriak direla han jasotzen diren ipuinak. Pentsatzen ahal dugu bizkarra eman ziola errealitate gordinari Boccacciok, eta nahiago izan zuela irudimenari libre lanean utzi eta bizitzako alde atseginagoak azaldu, egunero jendea hiltzen ari zen hiri hartan.   "Decameronea" ehun ipuinek osatzen dute, hamar lagunen ahotan jarriak, hamar egunetan zehar kontatuak. Liburu ordenatua da beraz, egitura itxia du. Antzeko ordena bati egiten dio erreferentzia W. G. Sebald-ek haren azken liburuan. Liburua Bigarren Mundu Gerran Alemaniako biztanleek jasandako bonbardaketez ari da, eta aipatzen du nola ordenari eusten ahalegintzen zen jendea, kosta ala kosta. Sebaldek salatzen du garaiko idazle alemaniarrek bizkarra eman ziotela errealitate hari, nola ahaztu egin zuten 600.000 zibil hil zituztela bonbardaketetan hegazkin aliatuek, aurretik munduan beste inon baino askoz gehiago hil ere. Liburuko pasarte batean 1943ko uztailaren 28an Hanburgok jasaniko erasoa kontatzen da. Ondo aztertua zuten dena ingelesek.   Lehenik eta behin ateak eta leihoak lehertuko zituzten bonbak botako zituzten, gero teilatuak erreko zituzten beste era bateko bonbekin, azkenik bonbarik handienak handienak jaurtiko zituzten, hiri osoa su eta garretan uzteko. 2.000 metroko garrak izan omen ziren gau hartan Hamburgon. Baina isildu egin dira zenbaki horiek, isildu egin da triskantza hura guztia, beti ere etorkizun hobe baten izenean.   Bada bonbardaketak eta gero, zenbait biztanlek ordenarekin zuen buruhaustea ikaragarria omen zen. Ordena behar zuten bizitzen jarraitzeko, ez erotzeko. Gutxi lehenago zuten bizimodura bueltatu nahi zuten lehen bait lehen, ezer gertatu ez balitz bezala. Halberstadt suntsitu eta biharamonean, esate baterako, zinean lan egiten zuen Schrader izeneko andre batek pala bat hartu eta hondakinak batzeari ekin zion, ordubietako sesioan dena bere tokian egon zedin. Beste batzuk lorategia txukuntzen hasi ziren, larrosei hostoak mozten. Hondamendiaren erdian zutik geratu zen etxe bakarreko emakumeak leihoak garbitu zituen oihal batekin. Boccaccioren antzera, ihes egiten zioten orainari, ihes egiten zuten iraganera, ihes etorkizunera.