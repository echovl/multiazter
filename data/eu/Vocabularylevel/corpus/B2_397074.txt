Docutec Ander Arrazola: Koloneko minbizia Ander Arrazola medikua da eta Nafarroako Osasun Sailean ari da lanean. Koloneko minbiziaz jardun dugu berarekin; hain zuzen ere, bai gizonezkoetan eta baita emakumeetan ere nahiko ohikoa den tumore klasea. Gomendioak ere eman dizkigu, eguneroko bizimoduan prebentzioari begira zer egin jakin dezagun. Koloneko minbizia aipatzerakoan, gorputzeko zein atal hartzen da kontuan?, nola kokatuko genuke geografikoki? Bueno, ezer baino lehen kontuan hartu behar dugu minbizia immunologia-sistema guztiaren porrota dela. Gure gorputzeko ehuneko zelulen desoreka bat da, gehitze anormal bat gertatzen delako eta immunologia-sistemak ez duelako antzematen gehitze hori, ezin duelako kontrolatu. Hori ez da gertatzen, adibidez, odoleko leuzemia eta linfomekin, horiek sistema guztian zabaltzen baitira. Koloneko minbiziaren kokapena esatean, jakin behar dugu heste lodia heste mehetik uzkia bitarteko zati hori dela, metro batekoa gutxi gorabehera, zazpi zentimetroko zabalera duena, eta anatomikoki hiru zatitxo ditu: itsua (apendize inguru hori), kolona eta, azkenik, ondestea. Kolonari buruz hitz egiten dugunean, gehienetan kolon eta ondesteko minbiziaz ari gara hitz egiten. Ze maiztasun edo intzidentzia du gainerako minbiziekin alderatuta? Begira, Nafarroan 600.000 biztanle izanik, urtero 200 kasu berri ematen dira gizonezkoengan eta emakumeengan 145. Horrek esan nahi du % 40 gehiago izaten dela gizonengan. Bestalde, sarrien gertatzen diren minbizien artean, kolon-ondestekoa hirugarrena da gizasemeengan: lehenengoa prostata da, ondoren biriketakoa eta hirugarrena hau, minbizi guztien % 13 da. Emakumeengan, berriz, bigarrena da, bularreko minbiziaren ondoren, eta % 11 da gutxi gorabehera. Nafarroako intzidentzia ikusita _Euskal Autonomia Erkideko datuak antzekoak dira_, Europako erregistroekin parekaturik, erdi-mailan egongo ginateke gizonezkoei dagokienez; eta emakumeei dagokienez, berriz, beheko aldean. Garbi dago, beraz, gizonezkoa edo emakumea izan badagoela alderik. Ba al dago eragina duen faktore gehiagorik: lanbidea, dieta, lurralde geografikoa...? Bai, baina hori azaltzeko inportantea da esatea kolon-ondesteko minbizia geruzan bertan sortzen dela, gure larruazalaren antzekoa den geruza batean. Eta hor zelulak pilatzen eta handitzen doaz garatxo baten moduan, polipo baten moduan, eta polipo horietako batzuk minbizi bilakatzen dira. Bilakaera horrek 7-10 urteko denbora-tartea hartzen du gehienetan. Hori esanda, arrisku-faktore nagusia adina da. Oso kasu gutxi izaten dira 50 urtetik beherakoen artean, baina 50 urtetik aurrera maiztasuna handitzen doa eta hortik aurrera, hamar urtetik hamar urtera, bikoiztu egiten da kopurua. Bestalde, badira pertsona batzuk arrisku gehiago dutenak, arazo genetikoekin edo ezaugarri batzuekin zerikusia duten arrazoiengatik, baina kasu guztien % 5 besterik ez da. Bestalde, ahaidetasunaren faktorea ere hor dago. Zein dira minbizi mota honen sintomak? Sintoma batzuk esango genuke espezifikotasunik gabekoak direla: nekea, ahulezia, sukarra ere izan liteke, pisua galtzea, sabeleko oinaze espasmodiko modukoa, eta anemia ere bai; anemia odola galtzearen ondorioetako bat izango litzateke. Beste batzuk sabel-hustearekin daude loturik. Horrek esan nahi du minbizi horrek eragina duela ondestearen eta kolonaren funtzionamenduan; libratzean badago ase gabe gelditzearen sentsazioa. Eta bestalde, gorozkiek badituzte ezaugarri batzuk: gainetik odol gorri distiratsua batzuetan, eta beste batzuetan odol beltza. Horrek eman liezaguke argibideren bat, edo behintzat adi egoteko motibo bat, ezta? Hala da, bai. Nola egiten duzue diagnostikoa? Ba al dago proba zehatzen bat? Bai. Lehen esan bezala, barne-geruza horretako aldaketa bat denez minbizi hau, orduan hori ikustea eta aztertzea da proba nagusia. Eta hori egiteko, kolon osoa hustu, garbitu beharra dago, eta uzkian barrena fibroskopio bat sartzen dugu, moldagarria dena eta kolon osoa erakutsiko diguna. Kolonoskopia deritzo proba horri. Eta ondestea besterik ez badugu aztertu nahi, sigmoidoskopia deitzen zaio; azken batean, tresna mugatuago bat da. Zein tratamendu eta terapia erabiltzen duzue? Terapia egokitu egiten da minbiziaren garapena dagoen fasera. Horretarako, TNM izeneko sistema erabiltzen dugu eta aztertzen dira tamaina, zitologia, metastasirik ba al dagoen ala ez... Horiek guztiak kontuan, ze estadiotan dagoen tumorea ezartzen da eta estadioaren arabera tratamendua gauzatzen. Tratamenduak ez dira asmatzen, mundu guztian frogatutakoak dira, eta etengabe ari dira gauza berriak esperimentatzen. Gaur eguneko tratamendu nagusiak kimioterapiaren eta kirurgiaren konbinazio bat dira. Orain, gero eta gehiago, kimioterapia ezartzen da aurretik minbizi hori mugatzeko, eta ondoren egiten da tratamendu kirurgikoa. Emaitzak nahiko onak dira minbiziaren kokapen honetan. Logikoa denez, emaitzak hobeak dira zenbat eta lehenago antzeman. Datuei erreparatuta -bai Nafarroako erregistroetan gertatzen dena, bai Euskal Autonomia Erkidegoan dauden datuak-, tratamendua hasi eta bost urtera bizirik dagoen gaixoen kopurua % 53koa da, oso antzekoa gizonezkoen eta emakumeen artean. Zer gomendio emango zeniguke prebentzio gisa? Prebentzioa ezin dugu pentsatu minbizi bakoitzerako zerbait berezia egitea. Faktore nagusiren bat balego minbizi batean, faktore horri aurre egitea ongi legoke. Eman dezagun biriketako minbizia; biriketako minbizian % 90 tabakoak eragina da, eta faktore hori guztiz garrantzitsua da. Kolon-ondesteko kokapenean, berriz, badira arrisku-faktore gutxi batzuk, baina pisu gutxikoak direnak. Orduan, prebentzioak jo behar du aholku orokorretara minbizia saihesteko; batik bat, elikadura osasungarria egitea. Horrek zer esan nahi du? Ba, haragi gorri gutxiago jatea, animalia-koipe gutxiago, hosto berdedun barazkiak eta frutak gehitzea, eta lekak, zekale eta antzekoak ere gehitzea. Eta, horiekin batera, D bitaminak eta azido folikoak ere eragin positiboa omen dute.