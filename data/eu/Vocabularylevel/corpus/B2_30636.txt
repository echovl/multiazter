Docutec Pancho Villa euskal jatorrikoa zen Guadalupe Villa Guerrero historialari eta iraultzaile mexikarraren ilobak euskal jatorrikoa zela uste du, eta hala uste dute Durangoko (Mexiko) biztanle helduenek ere. Doroteo Arango iraultzaile mexikarra Pancho Villa euskal jatorrikoa zen. Hori uste dute Durangoko, bere jaioterriko, aiton-amonek, eta gauza bera baieztatu du haren iloba Guadalupe Villa Guerrero historialariak ere. 2003an Pancho Villaren biografia kaleratu zuten bere bi ilobek: Guadalupe Villak eta Rosa Helia Villa Guerrero kazetari eta abokatuak. Retrato autobiografico 1894-1914 liburua UNAM eta Taurus argitaletxeak kaleratu zuten. Ruben Osorio historialariaren iritziz, Pancho Villa Luis Ferman jatorri juduko europar aberatsaren seme naturala izan zen. Guadalupe Villak adierazi duenez, "Osoriok aurkeztu dituen frogak ahozko historiarik datoz. Ferman familiako informazio emaile batek adierazi duenez, lotura dute Villarekin". Jai-Alaiko erraketa batekin Mexikar iraultzailearen iritziz, "beste historia Doroteo Arangorena da. Bada Villaren argazki oso interesgarri bat, non zapatilekin eta Jai-Alaiko erraketa batekin ageri den. Euskalduna dirudi, eta aurpegiera indigenarik ez zuen" Ahoz ahoko historiak euskaldunekin lotzen du Pancho Villa. www.eitb24.comi informazioa eman dion lagun batek dioenez, Durangoko (Mexiko) adinekoak erabat ziur daude Villa euskal jatorrikoa zela, "1850. urtean Mexikora etorri zen artzain baten semea zen". Pertsona horiek azaldu dutenez "ezaguna zen euskaldunek artzaintzarako zuten gaitasuna. Garai hartan Kaliforniara, Napako bailarara,jotzen zuten askok eta askok. Gizonak bakarrik edota AEBetan bizi nahi zuten familiak etortzen ziren". Dena dela, bizimodu hartara ohitzen ez ziren artzainak ere bazeuden, ez ziren moldatzen bizitzeko erara, hizkuntzara eta jan-ohituretara, eta espainieraz hitz egiten zuten lurraldeetara jotzen zuten bizimodu errazago baten bila. Durangon, adibidez, hazienda ugari eta hektarea askoko lur-sailak zituen euskal familia aberats bat zegoen. Artzaintzatik eta nekazaritzatik bizi ziren. Ahoz aho igaro den historiaren arabera, "familia horrek bertaratzen zen euskaldun orori ematen zion lana. Horietako batek harremanak izan zituen indigena batekin eta Pancho Villa jaio zen". Historia ofiziala Historia ofizialaren arabera, Pancho Villa 1878ko uztailaren 5ean jaio zen Rio Grandeko Haziendan, San Juan del Rion, Durangon. Agustin Arango eta Micaela Arambularen semea zen, nekazari txiroak. Aita hiltzean, Doroteok hartu zuen familiaren ardura eta nekazari-lana lortu zuen El Gorgojito haziendan, Canatlan herrian, Durangon bertan. 1894ko egun batean Agustin Lopez Negrete hazienda burua bere arreba Martinari gehiegikeriak egiten harrapatu zuen, eta sututa, pistola hartu eta hazienda burua zauritu zuen. Gero, mendira ihes egin eta han egon zen ezkutatuta. Bertan bidelapur batzuk ezagutu zituen eta beraiekin bat egin zuen. Inork ezagutu ez zezan, izena aldatu zuen eta Pancho Villa izan zen handik aurrera. Bidelapur ezagunaren euskal jatorria beste hipotesi bat da beraz, pertsonaia ezagun horren inguruko mitoa handitzen duen beste hipotesi bat.