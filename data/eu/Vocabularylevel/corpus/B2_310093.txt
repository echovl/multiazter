Docutec Ez minak ibili Hilekoa datorkizunean, dardarka jartzeko moduko minak izaten badituzu, hona hemen zenbait aholku. Hilekoa datorkizunean, edo lehen egunetan, min pixka bat pasatzea ohikoa da. Baina mina jasangaitza denean, dismenorrea izeneko gaitza izan dezakezu. Dirudienez, prostaglandina izeneko hormonak du min horren errua. Hemen dituzu prostaglandina neutralizatzeko armak: ekin kontraerasoari! Beroa jarri sabelaldean; manta elektriko batekin, esaterako. Dutxa edo bainu bero batek on egingo dizu. Edari beroak hartu. Sabelaldean masajeak eman. Ariketa egitea ona da mina baretzeko. Gutxi jan, baina maiz. Fruta eta berdura jatea oso ona da ondoezarentzako. Ahal bada, gatza, azukrea, alkohola eta kafeina saihestu itzazu. Lotarako, edo etzanda egoteko, hankak goraka jarri. Bestela, saiheska etzan zaitez, hankak bilduta dituzula. Botikak ere har ditzakezu mina gutxitzeko. Anti-inflamatorioak dira horretarako egokienak; ibuprofenoa, adibidez. Dena dela, oinaze handiak badituzu, ginekologoarengana joatea komeni zaizu. Zenbaitetan, beste gaitz batzuk egon daitezke dismenorrea horren atzean. Medikuak berak emango dizkizu irtenbide egokienak.