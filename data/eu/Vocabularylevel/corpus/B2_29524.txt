Docutec Zelakoak diren gazteak! GONZALEZ, SONIA/ Duela astebete inguru, gazteen inguruan predikatzen zuen andra bat sartu zitzaidan etxean, afaltzeko orduan, hain indiskretua den telebistaren leihatilatik. Gazteak honelakoak eta horrelakoak eta halakoak direla, eta berak eta bere lako beste hainbatek egindako ikerketaz egiaztatzen zituen bere berbak. Baina esaten zuen guztiaren artean, kontu batek egin zidan atentzioa bereziki: gazteek talde bateko partaide direla sentitu behar dutela. Horretarako, modu zehatz batez egiten dute berba, modu zehatz batez janzten dira, modu zehatz batez jokatzen dute... eta hori zioen modu zehatz batez berba, jantzi eta jokatzen zuen pertsonak. Argi uzten zuen zein zen bere talde-pertenentzia. Zeren eta, gaztea ez izan arren, Cacharel arropak eta orrazkera konkortuak horrelako gauzak argi uzten baitute. «Zaharrak berri!». Media eta kamiseta apurtuak, inperdibleak eta milaka metal eskegita, kolorinetako ileak eroaten nitueneko sasoia gomutatu nuen. Bai, «piercing» berba existitu ez eta ezpainean arrakada eroaten nueneko sasoia. Orduan entzun beharrekoak. Gerora, beste talde batekin identifikatu gura dutenen antzerago jantzitakoan, hainbeste kritikarik ez da entzun behar, jakina. Trajea daroatenek entzun behar ez duten legez. Egia esan, zelakoak diren gazteak! Gazteak insolidarioak dira. Eta hori sekula solidarioak izan ez direnek diote. Izan badirela uste duten arren, Irakeko erasoagatik egun baten kalera irten zirelako. Gazteak komodoak dira. 30 urterekin oraindik daude gurasoen etxean sartuta. Total! 18 eta 24 urtekoek soldataren %92 baino ez dute etxea ordaintzeko eman behar... Eta andra gazteon kasuan? Ba, gizon gazteek baino %10 gehiago eman behar dugu. %10 gutxiago kobratzen dugulako ote? Gazteek edan eta drogatu baino ez dute egiten. Izan ere, nori otu zaio libreak izan gaitezkeela gure astia zelan eman aukeratzeko? Gauza osasungarriak eta gatzgabeak egin beharko genituzke une oro, edo, askoz hobeto, ordu gehiago eman beharko genituzke ­berdin kobraturik, jakina­ horrelako «gehiegikerietan» ez erortzeko. Gazteak gregarioak dira. Historia urrunak eta hurbilak erakutsi legez, taldearen aginduetara, lintxamendura erraz hel daitezkeen «helduek» esanda. Jo kontuak! Izan ere, zelakoak garen gazteak! Akaso gaitzesten gaituztenek, euren burua zuritzearren, geuri egozten dizkigute ispiluan islaturik ikusten dituzten oker guztiak.