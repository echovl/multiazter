Docutec Jatorriarekin "axolagabe" Arrantzaleek diote ez dagoela antxoarik. Itsasontziak kaian daude, eta egoera oso larria omen da. Bitartean, saltzaileen arabera, kontsumitzaileak prezioaz arduratzen dira, eta antxoa hemengoa edo kanpokoa den ez zaie axola. Antxoa berdin-berdin saltzen ari dira arrandegietan. Bilbokoetan behintzat. «Gauza bat da kontsumitzaileek nondik ekarria den galdetzea, eta besterik da erosteari uztea», azaldu zion Berriari Zazpikaleetako Txema arrandegiko nagusi Carlos Azabalek, atzo. «Arrantzaleen afera da hizpide nagusia, baina antxoa hain da mokadu goxoa, ezen kanpokoarekin konformatzen dira denak ala denak». Goizero Mercabilbao merkataritza gune erraldoira doa Azabal antxoa bila. Generoaren kalitatearen, aurreko eguneko harrapaketa kopuruaren eta tamainaren araberako prezioa pagatzen du. «Bizkaiko Golkoan harrapatutakoa freskoagoa da. Azkenaldion, ordea, apenas dago hemengo antxoarik». Cadiz aldean eta, oro har, Mediterraneo itsasoan harrapatutakoa saltzen ari dira aspalditik. Kiloa zazpi euroan atzo. «Prezio nahiko baxua da hori. Orain bi aste ia hamar eurotiko gora zegoen». Azabal bezala, Bilbo Zaharreko Hernani arrandegiko Ana Blas ere Mercabilbaotik pasatzen da goizero. Antxoa gutxi erosi ohi du, ordea: «Jende oso apala bizi da auzoan, eta garestiegi dago». Ekartzen duen apurra Bizkaiko Golkokoa izatea gurago du, jendeak «oso estimatzen» duelako. Nolanahi ere, kontsumitzaileak «laster ahazten dira» antxoaren jatorriaz: «Hemen eta edozein arrandegitan diruari begiratzen diote, normala denez». Blasen ildo beretik jo du Txurdinagako Pili arrandegiko jabe Pili Azpitartek: «Batik bat Mediterraneoko antxoa saltzen ari gara azkeneko boladan. Gipuzkoako eta Bizkaiko arrantzaleek harrapatutakoa bizpahiru egunetan besterik ez. Jendeari, ordea, «bost axola» zaio antxoak zeinek hartu dituen. «Frantziako ontziak arrantza galbidera eramaten ari direla kritikatu bai, baina hango antxoa erosten segitzen dute herritarrek». Boikotik ez dago, Azpitarteren iritziz. «Urtarriletik hona saldu duen Bizkaiko Golkoko antxoa gehiena Frantziako ontziek ekarria izan da, eta inork ez du protesta egin». Nahiz eta gure kostaldean antxoa desagertu, arrandegietan beti zer eskaini egongo dela dio: «Antxoa uholdea ekartzen dute kanpotik».