Docutec Iñaki Mujika: "Guk daukagun eredua industriala da" Gaztetatik, Lanbide Heziketari lotuta egon da Iñaki Mujika usurbildarraren bizitza. Ikasle lehenengo, irakasle gero, Sailburuorde gaur egun. Lakuako bulegoan hartu gaitu, eta ordubetez Lanbide Heziketak Euskadin bizi duen egoeraz jardun dugu. Pozik agertu da Mujika, aurrerapausoak azpimarratuz baina hutsuneak estali gabe. Oraindik iraganeko estigma batzuk jasan beharrean dago Lanbide Heziketa, baina apurka-apurka gaindituz doaz horiek ere. Esana duzu ikasleek ez diotela bizkarra ematen Lanbide Heziketari. Ez, portzentajea nahiko ona. Kontua da ikasle kopuru osoa urtez urte jaisten dela. Eta horrek ekarri du gure enpresak ere pixka bat larritzen hastea. Guk daukagun eredua industriala da, eta ikasleek eta familiek jakin behar dute lanpostuak non dauden. Ez gaude Kanariar Uharteetan, eta gure lan-esparrurik sendoena ez da turismoa. Industria da, eta horra bideratu behar ditugu geure ahaleginak. Baina betidanik, ohituraz-edo, Lanbide Heziketa ikasle txarrentzako irtenbidetzat jo izan da. Unibertsitatea da benetako helburua, eta balio ez dutenak hemen sartuko ditugu... Uste dut hori asko aldatu dela. Batetik, goi-mailako Lanbide Heziketa egiteko Batxillergoa eskatzen da orain. Unibertsitatera joateko bezala, beraz. Nik neuk behintzat, beti aholkatzen dut zenbait karrera tekniko egiteko garaian, onena goi-mailako Lanbide Heziketa bat egitea, litzatekeela, hau da, lanbide hori zer den jakin. Enpresan hiru hilabete pasa beharra dute eta... Ikus dezatela benetan lan mundu hori zer den, eta gero, noski, ingeniaritza edo dagokion unibertsitateko ikasketak egin ditzatela. Beste batzuek bide azkarragoa aukeratzen dute, eta zuzenean joaten dira Batxillergotik ingeniaritza hori egitera. Gero, enpresan, errealitatearekin topo egiten dute, eta askotan ikusten ari gara ingeniaritza ikasi eta gero Lanbide Heziketa egitera datozela batzuk. Lana zer den ikasteko. Lanbide Heziketan arituta ez omen da gero arazorik lana aukitzeko... Hala da. Momentu honetan ikasle portzentaje handi batek lortzen du lan-merkatuan txertatzea. Baina enpresak kexu omen dira, joaten zaizkien langileek ez daukatela behar bezalako kualifikazioa. Ez dakit hala den ala ez... Zenbat buru, hainbat aburu. Askotan, enpresa batekin hitz egiten duzu eta esaten dizu ez daukala pertsonarik berari egokitutako lanetarako propio prestatuta. Hori normala da. Fabrikazio mekaniko arloan, esate baterako, mila eratako enpresak daude. Ezin zaio, bi urteko heziketarekin, enpresa batek behar duenari erantzun. Garai batean enpresek esaten zuten: "Fabrikazio mekanikoan aritzeko, ikasleek gutxienez hau jakin beharko lukete". Eta uste dut hori, hemen, oso ondo betetzen dela. Edozelan, zuek -Lanbide Heziketa munduak, esan dezagun-, oso lotura estua dauka enpresekin... Bai. Eta badakizue, enpresen ahotik, zer den oraintxe behar duguna? Bai, eta gainera gu, Sailburuordetza honetan, sektore batetik eskaintza bat etortzen zaigunean saiatu egiten gara ahalik eta azkarren hori bideratzen. Adibidez: orain urtebete etorri zitzaizkigun Bergara inguruko hainbat enpresa. Estanpazio sektorean lan egiten dute, eta konturatu egin dira orain txinatarrak hasi direla horretan, beste teknologia batzuk badaudela baina beraiek ez dauzkatela... Hara, guk lan-talde bat jarri dugu horretan lanean. Eta lan-talde horrek heziketa bat emango du, eta ikasle kopuru bat aterako da heziketa horrekin. Halako eskaera bat datorkigun bakoitzean, saiatu egiten gara erantzuten. Lan munduaz hitz egitea, gaur egun, zabor-kontratuez hitz egitea da, eta behin-behineko kontratuez, eta aldi bateko lanaz... Lanbide Heziketan ere gertatzen da hala? Hau da, enpresek Lanbide Heziketara jotzen dutenean langile bila, zelako konratuak egiten dizkiete gero? Nik enpresa-jabeei esaten diet askotan gaizki jokatzen dutela. Garai batean bazen, langile bat enpresa batean sartutakoan, bien arteko konpromiso halakoa. Behin enpresan sartu eta, kasu askotan, ia bizitza osorako zen. Hori galduz joan da. Alde batetik, horrelako kontratuak daudelako: konpromiso hori errazago hausten da. Eta langileak ere ez dauka enpresarekiko horrelako loturarik ere; eskaintza hobea etortzen bazaio, hura hartuko du. Gero, enpresa-jabeak kexatu egiten dira, baina nik uste dut gaurko kontratuek, eta horren inguruan dagoen guztiak, ez dutela laneko giroa gozotzen. Askotan esaten diet: ikasle gazteei proba bat egin behar zaie lehenbizi, lanean nolakoak diren ikusi, lan-taldean ere, pertsona modura, nolakoak diren ikusi... eta onak badira, bermatu ez zaiela beste enpresa bat etorriko eskaintza hobeago batekin. Baina gaurko egoera hori da, eta niretzat tristea da ikustea zer kontratu motarekin eta zer diru kopururen truke ari diren lanean. Gizarteak ezin du hori onartu. ***laburtua: http://www.euskonews.com/0364zbk/elkar_eu.html    