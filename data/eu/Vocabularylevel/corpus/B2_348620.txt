Docutec Postetxea Ondo hitz egiteko gogoak eman dit bat-batean. Gezurra dirudi munduaren erdiarekin haserre nagoela. Erdiarekin ez, hiru laurdenekin. Baina ondo hitz egin behar dut denengatik. Ondo hitz egin behar dut, bereziki, Ordiziako postetxeari buruz. Gidatzeko karneta tramitatzera joan nintzen. Inportantea da guk «karneta» esatea, espainolez «carné» ipini badute ere. Horrek esan nahi du hitzak euskal jantziaz apaintzeko gai garen artean euskara bizirik dagoela. Hortxe dago muga. Adibidez, erdaldunek «ratón» (ordenagailukoari) esaten diotenari guk «xagua» (fonetika hor konpon!) esaten badiogu, salbatuta gaude. Arratoia esatea ere onartuko nuke, baina gaizki pentsatzen has zaitezke baldin eta norbaiti «ratoia» entzuten badiozu; adios Paris!; gureak egin du. Era berean, «hecho polvo nago» entzuten baduzu, tristetu; baina poztu, poztu benetan, «jota neok», «ebaita neok», «autsita neok»... aditzen baduzu. Begira, demagun parkean ama bati entzuten diozula: «Ander, jaitsi tramankulu horretatik, mina egingo duzu eta»; seguru egon hori senarrarekin erdaraz mintzatuko dela, eta umeak zergatik egin behar du euskaraz? Baina entzuten badiozu «Maria, jetxi orti beera, miñe artuko'zu ta», sinestu horrek senarrarekin ere euskaraz egingo duela, eta hor dago haurrarentzat benetako eredua. Barkatu, gaitik zeharo atera naiz. Itzul nadin. Alegia, aurrekoan karneta berritu nuen, eta Ordiziako postetxearen bidez tramitatu. Hori aldea orain bost urtetik hona; orduan neuk bete behar izan nituen mila paper; oraingoan bat bera ere ez, beraiek egin didate dena, eta euskara jatorrean atenditu ere. Ni oso bitxo arraroa naiz, ala euskarak badu presentzia apur bat.