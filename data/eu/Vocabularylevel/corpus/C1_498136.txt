Docutec MAITE ARTOLA: "Afganistanen ere badago Zero Eremua" 2/3 Euskadi Irratiko kazetariak Afganistanen bizitutakoak azaldu dizkigu elkarrizketa interesgarri honetan. HABE.- Nola gogoratzen duzu Afganistanera joango zinela esan zizuten unea?MAITE ARTOLA.- Azaroaren 15a zen, eta etxera deitu zidaten 'Kabulera zoaz' esateko. Nire ametsa zen, eta asko poztu nintzen. Bi egun geroago abiatu ginen Bilbotik ETBko kazetari bat, kamera, produktorea eta ni. Kabulera berehala sartzea zen gure asmoa, baina nik arazoak izan nituen bisarekin, eta mugan gelditu behar izan nuen. Islamabadera itzuli eta bisa behar bezala jarri nuen. Beste hiru kazetari ezagutu nituen orduan, bi katalan eta madrildar bat, eta Kabulera joatea baino Kandaharrera abiatzea hobe izango zela pentsatu genuen. Azken batean, Kabulen kazetari asko zegoen ordurako, eta Kandaharren ez. H.- Nola moldatzen zineten albisteak eskuratzeko?M.A.- Albiste-iturri asko zegoen une hartan, eta komunikabide handiak bakarrik iristen ziren leku guztietara, haiek kontrolatzen zuten informazioa. CNNko berri-emaileak, esate baterako, leku guztietan zeuden. Guk zerbaiten aldeko apustua egin behar izaten genuen, ezin baikenuen leku guztietan batera egon. Bonbaketak eta horrelakoak, hortaz, agentzien bidez jakiten genituen, eta ni gehiago saiatzen nintzen erreportaiak sortzen, gure informazioa landuz. Afganistango mugan geundenean, esate baterako, erietxeetara joan ginen, ikastetxeetara, errefuxiatu-guneetara... Gune hauetan ohartu ginen afganiar askok ez zekiela zergatik ari ziren Afganistan bonbardatzen. Ez zekiten zer gertatu zen irailaren 11n, ezta Bin Laden bazenik ere! Baina goiz batean esnatu, eta beraien lurraldea erasotzen ari ziren! H.- Nolako egoera aurkitu zenuen errefuxiatuen guneetan?M.A.- Oso gogorra. Milaka kanpin-denda daude, eta ez dago ez paretarik, ez aterperik... Gu Chamango mugako errefuxiatu-guneetan egon ginen. Gurdietan iristen ziren, etxea soinean hartuta, eta itzultzeko itxaropen gutxirekin. H.- Eta nola egiten da lan horrelako egoeratan?M.A.- Oso gogorra da, eta errespetu handiz jokatzen saiatzen nintzen beti, bai bainekien jende harentzat ni etsaia izango nintzela. Nolabait esateko, ulertu egiten nuen haiek mendebaldea hartzea beraien sufrimenduaren erantzule gisa. H.- Zu joan eta gutxira lau kazetari hil zituzten Afganistanen. Aldatu al zuen horrek zuen lan egiteko modua?M.A.- Psikologikoki bai, dagoen arriskuaz ohartzen baitzara. Gauza bat da gerra frontean hiltzea, lubaki batean zaudela. Baina beste bat da errepide batean zoazela lapurreta egitera joan zaizkizun batzuk hiltzea. Ohartzen zara herrialdean dagoen miseriagatik gertatzen direla horrelakoak, eta berriz ere gerta daitekeela. Dena dela, esan behar dut gehiegi puztu zela gai hau, eta, nire gusturako, protagonismo handiegia eman zitzaiola kazetarien heriotzari. Une hartan komunikabideak itsutu egin zirela iruditzen zait. Bat-batean ahaztu egin zen zibilak hiltzen ari zirela. Gogorra da lankideak hiltzea, baina pixka bat gehiago erlatibizatu behar zela iruditzen zait. H.- Hiru astez Pakistango mugan ibili ondoren sartu zineten Afganistanen. Nola prestatu zenuten Kandaharrerako bidea?M.A.- Garai hartan izan zen Afganistango behin-behineko Gobernua osatuko zuen Bonneko Konferentzia, eta han ados jarri zirenean heldu zitzaigun momentua. Bi egunetara errenditu ziren talibanak, eta nik irratira deitu nuen Afganistanen sartzeko baimena eskatzeko. Gure konboia prestatzen hasi ginen, argia sortzeko generadorea erosi genuen, eta elikatzeko fruitu lehorrak, ura, gazta txiki batzuk eta esnea. Dena prest genuen kontaktu on bat iristen zenerako. H.- Zein izaten da kontaktu horien lana?M.A.- Kandahar eskualdea tribuka banatuta dago, eta tribu bakoitzaren nagusia komandante bat izaten da. Eremu bakoitza zeharkatzeko komandantearen baimena behar izaten da, eta norbaitek ziurtatu behar izaten du gune horietatik pasatzean ez dizutela tirorik egingo. Hori ziurtatuko zigun kontaktua egin genuenean abiatu ginen. H.- Zenbat denboratako bidaia izan zen?M.A.- Pakistango mugatik 150 Km.-tara dago Kandahar, eta bost ordu behar izan genituen hara iristeko. Bidean hiruzpalau aldiz gelditu ginen, Ramadana zenez gidari eta gerrillariek otoitz egin behar zutelako. Hamalau kazetari gindoazen, eta gure konboiaren aurreko aldean eta atzeko aldean jeep bana jarri zuten, bosna gerrillarirekin. Emakume bakarra nintzen ni, eta hasieratik esan zidaten oso ongi babestu behar nuela, ezin zitzaidala aurpegirik ikusi. Ez nuen saredun burkarik jantzi, baina hango jantzi bat eta burua erabat estaltzen zidan txador handi bat jantzi nituen. Herri txikietatik pasatzen ginenean ongi estaltzen nuen aurpegia, ibilgailuak geldiago joaten zirenez herritarrak ikustera hurbiltzen baitziren. H.- Hiri horretan sartu zen aurrenekotako kazetaria izan zinen!M.A.- Oso pozik nengoen, sekula ez zait ahaztuko esperientzia hura. Hara iritsi, eta kronikak egin eta egin aritu nintzen, bai irratirako, baita telebistarako ere. Bidean oso gauza gogorrak ikusi genituen, errepideetan bonbek eragindako krater ikaragarriak, suntsitutako zubiak, txikitutako etxeak... Manhattanen badago Zero Eremua, eta konturatzen zara Afganistanen ere badagoela horrelako beste eremu bat, baina horretaz ez dela hitzik egiten. Pakistango mugan geundenean CNNko kamara batekin hitz egiteko aukera izan genuen, eta hark esan zigun zuzendaritzaren agindua zutela Kandaharrera sartuz gero, ezin zutela sufrimenduaren irudirik eman, bereziki umeen sufrimendurik. Horrek piztu egiten zaitu, eta nire buruari esaten nion 'sartzen banaiz, zortea izango dut ikusten dudana kontatzeko', eta hori gauza handia da. H.- Zerk harritu zintuen gehien Kandaharren?M.A.- Asko inpresionatu ninduen hango jendearen begiradak, begirada izoztuak, sufrimendura ohitutako jendearen begirada. Begien atzean ez zegoen ezer, izotza bakarrik. Erakusten zizuten besoa edo hanka falta zitzaiela, eta gauza arrunta balitz bezala kontatzen zuten. Horrek asko harritu ninduen. H.- Eta zein zen emakumeen egoera?M.A.- Kandaharren egin nuen astean hiru emakume bakarrik ikusi nituen kalean, burkarekin denak. Askotan entzuten da talibanen erregimenaren ondorioa zela emakumeen egoera, eta hori horrela izan daiteke Kabulen edo beste hiri 'aurreratuago' batzuetan, baina Afganistan hegoaldean tradizioak agintzen du, eta ez zeramaten burka talibanengatik, eraman egin behar dutela uste dutelako baizik. H.- Zenbat denbora egin zenuen Kandaharren?M.A.- Aste bete bakarrik. Guk ez genuen itzuli nahi, baina une hartan Kandaharren kontrola hartua zuen komandanteak, Gul Aghak, joan egin behar genuela esan zigun, Ramadana bukatu ondoren talibanek kontraerasoa egingo omen zutelako, eta mendebaldekoak izango omen ginelako eraso haien jomuga. Baina hainbeste zegoen kontatzeko... gu han geundela iritsi ziren, esate baterako, Estatu Batuetako marineak tankeetan, eta Kandaharreko aireportua hartu zuten. Herritarrekin zer gertatzen zen ikusi nahi genuen, Omar Mula talibanen buruzagiak Kandaharren jarraitzen zuela esaten zen garai hartan, eta Bin Laden ere inguruan zebilela. Han gelditu nahi genuen. H.- Nolako eragina izan du han bizitakoak zuregan?M.A.- Handia, bai profesionalki baita pertsonalki ere. Ikusten nuena kontatzeko aukera nuen, eta oso garrantzitsua da hori, zeren bestela bertsio ofizialarekin bakarrik gelditzen zara, Estatu Batuen interesen arabera egindako bertsioarekin. Tristura ere sumatzen dut orain, Afganistan ahaztuta dugula ikusten dudalako, komunikabideek ez diogu ematen horrelako garrantzirik. Hori frustrazio handia da, zeren nik badakit zer utzi nuen han, eta miseria handia utzi nuen. Maila pertsonalean ere eragin dit, horrelako arazo eta egoera larriak ikusi ondoren beste arazo asko erlatibizatzen ikasten delako. Transcription:[+] Transcription:[-] MAITE ARTOLA: Errefuxiatu-guneetako egoera oso...oso gogorra da, oso-oso gogorra, zeren dira milaka eta milaka kanping-denda. Nola esango nizuke? Ez dago mugarik, ematen du itsasoa: bat bestean atzetik, eta beste bat, eta beste bat, eta beste bat... ilarak... Ez dago ezer, ez dago pareta bat, ez dago aterpe bat, ez dago ezer. Pentsatzen nuen... ni han egon nintzenean, eta ez zuen euririk egin egun batean ere; baina pentsatzen nuen: eta euria hasten badu, edo kazkabarra, elurra edo benetako hotzak hasten dutenean... jende honek zer izango du? Zeren ez zeukan ezer. KAZETARIA: Nola zeukan izena errefuxiatu-kanpo horrek? M.A.: Ba... zeuden bi... Bat zen Keizo, eta bestearen izena ez naiz gogoratzen, baina guzti hauek zeuden Txamanen, Txamango mugan. Eta gero konturatu ginen muga pasata, Kandahar bidean gindoazela, baina jada Afganistango lurretan, hor zeuden herri osoak errefuxiatu-gune bihurtuta. Ba, justu mugako herri osoak zeuden errefuxiatu-gune bihurtuta. Eta han, ba... hasieran errefuxiatu guneetarako politika izan zen emakumeak eta haurrak bakarrik. Gero jada, pixkanaka-pixkanaka, gizonezkoak, adin bateko gizonezkoak ere onartzen zituzten. Zeren hasieran gazteak, gizonezko gazteak, ez zituzten onartzen errefuxiatu-guneetan. Etortzen ziren karroz edo ahal zuten bezala, ba... etxe haietan zeukaten guztia soinean, eta, ba... berriz bueltatzeko itxaropen gutxirekin, iritsi zirenean. Orain imajinatzen dut jendea ari dela bueltatzen. Gogoratzen naiz irratira deitu nuela. Ez dakit zein lankidek hartu zidan telefonoa eta esan nion: -Lortu dugu, lortu dugu, Kandaharren nago, Kandaharren nago. Eta orduan, bueno, izan zen, niretzat izan zen oso, ez dakit, esperientzia bat, momentu bat... ez zaidana sekula ahaztuko, sekula ez. Eta gero, ia hortik aurrera, ba, kronika eta beste kronika, eta beste kronika eta orain irratira eta gero telebistak ere nahi zuen. Ze Kandaharren egotea, ba, ia-ia birjina zen, hori egia da. Guk genuen suertea aurrenetakoak izaten, Kandaharreko berri ematen. Bidea oso gogorra izan zen, ze konturatzen zara bonbaketen eragin guztiak ikusi nituen, ba, errefuxiatu guneak, lehen esaten nizuna. Herriaren adinakok eta errepideetan ikusten ziren krater handi batzuk, ez? Lehergailuen zuloak, zubiak... Ba, suntsituta, etxeak... Konturatzen zera badagoela han, badakizu.... Estatu Batuetako gune horri deitzen zaiola "zona cero" eta konturatzen zara badagoela beste bat eta horretaz ez zela hainbeste hitz egiten, ez? Izatez, gainera, geneukan irrika berezia, ze mugan geundela Pakistanen oraindik, CNNko kamara batekin hitz egiteko aukera izan genuen eta hark esan zigun zeukatela zuzendaritzaren agindua Kandaharrera sartzea lortzen bazuten, ezin zutela sufrimenduaren irudirik eman, bereziki umeena. Orduan, horrek zu, ba, ez dakit, piztu egiten zaitu, ez? Eta esaten duzu, ni sartzen baldin banaiz izango dut suertea ikusten dudana kontatzeko inolako zentsurarik gabe eta hori handia da.