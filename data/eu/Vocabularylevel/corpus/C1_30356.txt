Docutec Zientzia bultzatu Mikel Navarrok, Mikel Buesarekin batera, argitaratu berri du "Sistema de Innovación y Competitividad en el País Vasco". Deustuko irakasleak ahots kritikoarekin hitz egiten du Euskadiren egoeraz, baina, aldi berean, baikorra da. Mikel Navarro:  "Zientzia da bultzatu behar duguna: unibertsitateak berritu, abangoardiako taldeak sortu, zentro teknologikoen egitura aberastu" Mikel Navarrok gustura irekitzen ditu Unibertsitateko bere bulegoko ateak eta are gusturago mintzo da bere azken ikerketaz. Mikel Buesarekin batera argitaratutako "Sistema de Innovación y Competitividad en el País Vasco" Eusko Ikaskuntzak eragindako txostenaz. Lan honek, Euskal Autonomia Erkidegoa, Espainia eta Europan lehiakortasuna eta horri loturiko faktoreak aztertu ondoren, euskal berrikuntza sistemari ekiten dio ikuspegi konparatzaile batetik. Deustuko irakasleak ahots kritikoarekin hitz egiten du Euskadiren egoeraz baina, aldi berean, ezinezkoa egiten zaio baikortasun espiritua alde batera uztea. Berrikuntza eta sormena ezinbestekoak dira, bere aburuz, produktibitatea handitzeko eta nahiz eta Euskadik erronka handia duen, gaindituko duenaren aldeko apustua egiten du adituak.   Ikerketaren ondorio nagusietako batek dio Euskadi Espainia eta Europaren gainetik dagoela per capita errentari dagokionean. Zeintzuk dira datu honen zergatiak? Gure ikerketak lehiakortasuna eta berrikuntza ditu oinarri. Lehiakortasuna azken helburua litzateke, lehiakor izateko berrikuntzak egiten direlako. Per capita errentari dagokionean, Euskal Autonomi Erkidegoa nahiko ongi dabil, Espainia eta Europako bataz bestekoaren gainetik eta Estatu Batuetatik zein beste hainbat herrialdeetatik nahiko urruti. Jendearen errentaren egoera bi arrazoiekin azaldu daiteke: batetik, jende gehiago ari da lanean eta errenta sortzen da. Bestetik, lanean ari den jende horrek produktibitate handiagoa du. Euskal Autonomi Erkidegoaren kasuan, okupazio tasa nahiko apala izan da orain dela gutxira arte, baina 1994tik aurrera ziztu bizian handitu da. Hau izan da ondorioaren arrazoi nabariena. Produktibitatearen aldetik, ordea, ez gabiltza gaizki, Europako bataz bestekoaren gainetik gaude, baina ikusten duguna zera da, 1995 urtetik produktibitatea Europan eta Estatu Batuetan baino gutxiago hazi dela bai Euskal Autonomi Erkidegoan eta baita Nafarroan ere. Gurean produktibitatearen hazkundea 1995 urtea baino lehen eman zen. Geroztik, produktibitatearen hazkundea txikiagoa izan da eta hori oso kezkagarria da, zuk per capita errenta handitu nahi duzunean eta lehiakorra izan nahi duzunean jende gehiago lanean jartzen puntu bateraino helduko zara bakarrik. Lanean jar daitezkeenak lanean jarri dituzunean amaitu da zure hazkundea. Lehiakortasuna handitzeko bide hori ez da jasangarria epe luzera. Buruko errenta eta lehiakortasuna etengabe handitzen jarraitu ahal izateko produktibitatea premiazkoa da. Enpresetara egokitzeaz gain, teknologia sortzea premiazkoa dela diozue zuen ikerketan. Zein da jarraitu beharreko bidea? Michael Porter ikerlariak emandako garapen eskemaren arabera, hiru estadio edo maila ezberdin bereiz daitezke. Herri batzuk faktoreen kostu apaletan oinarrituta lehiatzen dira, langileei oso gutxi ordaintzen diete edo izugarrizko baliabide naturalak dituzte. Txina maila honetan sartuko genuke. Baina maila honek muga batzuk ditu eta hurrengo estadiora igarotzea premiazkoa da garatu ahal izateko. Hala, hurrengo maila inbertsioan edo eraginkortasunean oinarritutako estadioa litzateke. Besteek egiten dutena ahalik eta hobekien egiten ahalegintzen dira estadio honetako partaideak. Honetaz gain, badago berrikuntzan oinarritutako estadio garatuago bat eta bertan bakoitzak teknologia sortu behar du. Bigarren estadioak Euskal Autonomi Erkidegoari produktibitatea puntu bateraino handitzea ahalbidetuko dio, baina gero gainontzeko herrialdeek EAEk egin duen gauza bera egingo dute eta kostu baxuagoekin, gainera. Beraz, harrapatu egingo gaituzte. Ongizatea handitzen eta hobetzen jarraitzeko berrikuntzaren estadiora pasatzea nahitaezkoa da. Horregatik aipatu dut oso kezkagarria izan dela produktibitatean eman den hazkundearen moteltze hori, horrek erakusten digulako beste estadiora ez gabiltzala pasatzen ari. Bigarren estadioaren topera heldu gara eta orain oso erronka handia gelditzen zaigu: hirugarren estadiora pasatzeko berrikuntza sistema guztia berritu behar dugulako. Sortzen jakitea premiazkoa da. Maiz, bigarren estadioan baliagarriak izan diren erakunde eta kolektiboak ez dira baliagarriak izanen hirugarren estadioan. Arrazoi honegatik da hain garrantzitsua berrikuntza sistema atalez atal aztertzen joatea, nola gauden ikustea eta beste estadiotan aritzeko zein nolako aukera edo oinarri dugun jakitea. Ikerketa egin ondoren eta liburua kaleratu ostean, zein begiekin ikusten duzu Euskadiren etorkizuna esparru honetan? Baikor zaude? Porterrek dio estadio batetik bestera igarotzeko egin beharreko bideak oso zailak direla. Guk egun daukagun erronka handia da baina beste herri batzuek gainditu dutenez, ez da ezinezkoa. Singapur, adibidez, urte gutxi batzuetan hutsetik hirugarren estadiora igarotzeko gai izan da. Nik beti esaten dut guk abantaila bat dugula, aurrean dauden herrialde batzuk dauzkagu eta zer egin duten ikusi dezakegu. Beraz, ez dago mundua asmatu beharrik. Alde batetik, produktibitatearen garapenak kezkatzen nau baina, bestetik, nahiz eta erronka handia izan posible dela ikusten dut eta hortaz ohartzen naiz. Eusko Jaurlaritzaren aldetik, gainera, hausnarketa polita eman da arlo honetan, gure herriak izan duen puntu sendoenetako bat bere teknologia politika izan dela uste dut, beste herrialde batzuek ez dute hain teknologia politika aktiboa. Espainian, esaterako, Euskal Autonomi Erkidegoa izan da teknologia politika aktiboa izan duen Autonomia-erkidego bakarra. Hemen 80ko hamarkadaren hasieratik teknologia politikari izugarrizko garrantzia eman zaio. Hasieran baliabideetan inbertitzeari ekin zion Eusko Jaurlaritzak eta horretan jarraipen bat eman da. Lehiakortasuneko ikerketek diotenez hau ez da 100 metroko lasterketa, maratoia baizik. Hala, irautea premiazkoa da. Beraz, politikak mantentzea ezinbestekoa da. Politikak estadio bakoitzera egokitzen joan behar dira, baina beti jarraipen baten barruan. Eta EAEn nola edo hala bi gauza hauek nahiko ongi konbinatu dira: jarraipena eta egokitzapena. Orain, berriz ere, erronka horren aurrean gaude eta bertan sumatzen duguna zera da, badakigula zer datorkigun eta nondik joan behar garen. Momentu honetan, argi eta garbi, zientzia da bultzatu behar duguna, gure unibertsitateak berritu behar ditugu, abangoardiako taldeak sortu behar ditugu, zentro teknologikoen egitura aberastu behar dugu, transmititu ez ezik sortu egin behar dute eta horretarako unibertsitatearekin harreman sendoagoa izan behar dute eta nazioarteko sareetan ere parte hartu behar dute. Kooperazioa funtsezkoa da. Enpresa hain txikiak baditugu elkarlana premiazkoa da. Hemengo enpresek, euren kabuz, ezin dute Ikerketa eta Garapena egin. Eta badirudi Eusko Jaurlaritzak hau ongi ulertu duela. Gertatzen dena zera da, hau ez dela Eusko Jaurlaritzaren kontua bakarrik, enpresak eta unibertsitateak kontzientziatu behar dira. Nik arazoa ez dut teknologia politika bideratzen ari diren horien eskuetan ikusten, agente sozioekonomikoetan, baizik. Gure erronka ez da alokairu merkeagoak lortzea, produktibitatea handitzea baizik, eta produktibitatea handitzeko berrikuntza behar dugu.