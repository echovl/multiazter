Docutec Azenarioak jatea ona ala txarra da eguzkia hartzeko? Makina bat uste sortu dira eguzkia hartzearen inguruan. Uste horietako asko bide zuzenetik badabiltza ere, beste askok ez dute inolako funtsik izaten. Azala beltzarantzearen inguruan zabaldu den uste zabalduenetariko bat elikagaiekin dago zuzen-zuzenean lotuta. Uste hau defenditzen dutenek diotenez, eguzkia hartzeko saioak kalean eta, batez ere, mendian eta hondartzan ez ezik, etxeko sukaldean bertan ere egin daitezke, hainbat elikagaik eguzkia hartzen eta hartutakoa mantentzen laguntzen dutela uste baitute. Ahalmen hori duten elikagaien artean ezagunenak, besteak beste, azenarioak, melokotoiak eta tomateak dira. Azala beltzarantzeko lanean karotenoa da oinarria, produktu hori baita, hain justu ere, azala beltzarantzen duena. Uste hori guztiz okerra dela dio baina Aristondo dermatologoak. Bere esanetan, karotenoak ez du inolako zerikusirik azalaren beltzarantze prozesuarekin. «Azenario asko jaten duen pertsona batek karotenoa pilatuko du gorputzean, eta, horregatik, produktu horren eraginez hain justu ere, kolore horia hartuko du bere gorputzeko zenbait ataletan», esan du dermatologoak. Aristondok baina, osasunarentzat kaltegarri ere izan daitekeela gogorarazi du. «Karoteno pilaketa ez da soilik azalean gertatuko, gauza bera gertatuko da gibelean ere», ohartarazi du dermatologoak. Horrela, urte sasoi honetan «Eguzkia hartzeko dieta» leloarekin aldizkarietan eta Internet orrietan agertzen diren iragarkiak guztiz faltsuak direla dio Aristondok. Hala ere, azalak hori kolorea har dezan karoteno kantitate handiak pilatu behar direla jakinarazi du. «Ez da nahikoa izaten azenarioak jatea, kiloak eta kiloak jan behar dira kolorez aldatzeko» dio. Azken urteetan hainbeste ugaldu diren karoteno pilulak ez hartzeko gomendioa egin du dermatologo donostiarrak.