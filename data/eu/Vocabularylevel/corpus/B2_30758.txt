Docutec Botagura Hilabete inguru izango da estreinakoz ikusi nuenetik turroiz betetako apala supermerkatu handi batean. Kale guztiak argi koloretsuz beteta daude. Girnalda zaparrada hortera eta Papa Noelen bizar artifizialak mozorrotuta, egutegiak Eguberriak bertan daudela esaten digu. Erakusleihoek badirudi oka egingo dutela une batetik bestera. Eztanda egitear daude eskaparateak. Haize hotzak baino askozaz bortxa handiagoz astintzen gaitu egunotan kontsumoaren sugarrak. Ezer erosten ez duena ez da deus. Oparirik jaso ez duena bizitzan bakarrik dagoen seinale. Sistema kapitalistak ezarritako legeen aginduz, dena kopuru handitan izatea da bizirauteko modu bakarra: auto gehiago, etxe gehiago, hipoteka handiagoa, estres gehiago, bidaia gehiago.... Jada ohitu gara. Hipnotizatuta geratzen gara iragarkiei begira. Gabon gauean zenbat jan eta edan dugun kontatzen diegu lankideei. Betekada zentzu guztietan. Janari, opari eta miseria gehiegi. Gabonak obszeno bihurtu dira aspaldian. Hara, aste honetan telebistan ikusi dudan erreportaje batek min egin dit. Jaio direnetik gosearen tiranian bizitzera kondenatuak dauden haurren irudiak min egin dit bihotzean. Inolako itxaropenik gabe. Begirada iluna. Umela. Sabel puztua. Gosearen mamuek puztua. Amaren inpotentzia. Esnerik gabeko bular ximelen desgrazia. Nahi eta ezina. Eta hantxe, telebistaren aurrean, malkoek eztarrian lazoa eragin didate eta lotsa sentitu dut. Gizakia zeinen miserablea den pentsatu dut. Eta botaka egiteko gogoa sartu zait. Datozen egunotako gehiegikeriak nazkatuta, munduan diren gabezien aurrean itsu eta gor bizi garela ohartuta. Bizkarra emanaz. Asko daukagula uste dugu. Baina ez gara ezer.  