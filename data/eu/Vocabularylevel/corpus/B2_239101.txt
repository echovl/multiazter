Docutec Irakasleak, ajeen beldur Estresa, giharretako mina eta ahotseko arazoak izan ohi dira irakasleen ezinak; adituen ustez, erantzukizun handiegia dute irakasleek, eta neurriak beharrezkoak dira. Estresa, giharretako mina, ahotsa urratuta... Irakasleen ajeak eta ezinak dira horiek. Ikasle eta gurasoen presioak errendimendu baxua dakar, sarri, berarekin; errendimendu baxuak, kalitatearen txartzea; kalitate eskasak ingurukoen kexua; kexuek estresa... Azaletik begiratuta garrantzirik gabeko arazoa dena, sakonago aztertuta, arazo larria da. «Oporrak tarteko, irakasleen bizitza oso erosoa dela uste dugu, baina ez da hain ona. Ikasleen eta gurasoen presio handia jasaten dute». Maria Jose Gonzalez psikologoaren hitzak dira. Presioa. Hori da irakasle askoren ezina eragiten duena. «Gurasoek heziketa guztia eskolaren esku uzten dute. Irakasleak eskolako heziketaren eta heziketa orokorraren erantzuleak dira», dio Gonzalezek. Presio horretan preso aurkitzen dira irakasle asko eta asko. Arazoak ugari, eta horiei aurre egiteko neurriak oso urri. Ruben Belandia EILASeko Lan Osasun Politikako arduraduna irakasleen arazoak konpontzeko hartzen diren neurri eskasekin estututa dago. «Gihar-hezurretako arazoak, estresa eta ahotseko arazoak dira larrienak; agintariek arazo horiek konpontzeko neurririk ez dute hartzen, ordea». Sarritan halakorik pentsatzen ez bada ere, estresa eta ahotseko arazoak ere gaixotasunak dira; irakasleengan eragin zuzena dute, gainera. «Arazo baten aurrean, irakaslea ikasleekiko eta lanarekiko aldendu egiten da; egoera horretan irakasleek inolako konpromisorik gabe egiten dute euren beharra», dio Belandiak. Horrek, noski, irakaskuntzaren kalitateari kalte egiten dio. Belandiaren hitzetan, bizikidetzak zerikusi handia du irakasleen egoerarekin. «Pertsonekin lan egiteak bizikidetza arazoak sortzen ditu; horietako ezinen bat tartean denean, gainera, bizikidetza hori zailagoa izaten da». Arreta eta errespetua. Horiek dira irakasleak lortu beharreko funtsezko bi ezaugarriak. Maria Jose Gonzalezen hitzetan, irakasleak errespetua lortzeko orduan zerikusi handia izaten dute gurasoek. «Irakasleak ikasleari zigor bat jarri eta askotan gurasoak dira irakaslearen zigorra errespetatzen ez dutenak. Irakasleak sinesgarritasun guztia galtzen du hor». Baina, zein da irakasleen ezinen iturria? «Lana egoki egiteko ahaleginaren eta jasotako ordainaren arteko desoreka izaten da askotan arazoen sortzailea», dio Belandiak. Hala ere, ez du ezinezkorik eskatzen. «Lehen irakasleak herriko pertsonaia nagusiak ziren. Ez dugu hori eskatzen, baina irakasleen lana gehiago onartzea nahi dugu». Arazo psikologikoak onartzea, aurrerapausoa Gonzalez psikologoak irakasleek izan ohi dituzten sintomen analisia egin du: «Lo egiteko eta ondo jateko zailtasunak izaten dituzte, oso urduri egoten dira, klaseak ondo ematerik ez dute izaten... Arazo psikologikoak izaten dira gehienak». Hain zuzen ere, hori da, Gonzalezen ustez, orain urte batzuetatik hona izan den aldaketa nagusia. «Lehen jendeak ez zuen onartzen depresiorik zuenik. Orain, ordea, arazo psikologikoak ez dira ezkutatzen; onartu egiten dira». Gutxienez, pauso bat eman da. Belandiaren ustez arazo psikologikoen onarpena aurrerapausoa da, baina ez sendabidea; bakarra ez, behintzat. Lan baldintzei begiratzen die EILASeko ordezkariak. «Prekarietatea geroz eta handiagoa da. Lanpostu finkorik gabe daude asko, urte batetik bestera leku desberdinetan lan egin behar izaten dute, eta horrek ere irakasleen osasunari ez dio askorik laguntzen». Arazoak bistakoak dira, baina nola egin aurre? «Beharrezkoa da gatazkak modu egokiagoan kudeatzea , bai ikasgela barrukoak, baita irakasleen eta gurasoen artekoak ere», azaldu du Belandiak. Bere ustez, baina, horrez gain, ikasle eta ordu kopurua «neurtzea», arazoak dituzten ikasle asko ikasgela bakar batean «ez pilatzea», «benetako atsedenaldiak» izatea, «lanpostu egonkorragoak» lortzea, eta ikasgelen «akustika hobetzea» beharrezkoa da arazoak dituzten irakasleen kopurua murrizteko. Oporrak opor, Gonzalez psikologoak onartu duenez, irakasleak daude «baja gehien hartzen dituztenen» artean. Zerbaiten seinale da hori. AHOTSEAN ARAZOAK Mirari Perez: «Edozein ahotsek hasieratik garbia izan behar du» Estresak adina estutzen ditu irakasleak ahotsak, edo ahotsik ezak. Komunikatzea da irakaslearen beharra, eta gehienentzat hitza izaten da komunikatzeko beharrezko elementua. Ahotsa ere ondo zaindu ezean, gaixotu egiten da. «Irakasle gehienak beranduegi etortzen dira laguntza eske; ahotsak ez die nahi bezala erantzuten, eta orduan etortzen dira». Mirari Perez Gaztelu mediku foniatraren azalpenak dira. Perez Gazteluren hitzetan, ahotsa azkarra da; nekatzen hasten denean abisua ematen du. «Ahotsak informazioa bidaltzen du, baina jendeak ez daki seinale horiek jasotzen». Baina, nola antzeman ahotsa santu-santu ez dagoela? «Edozein ahotsek hasieratik garbia izan behar du. Zikintzen hasten denean, arazoren bat dagoen seinale», azaldu du Perez Gazteluk. Isiltasuna. Irakasleek askotan falta izaten dute isiltasuna; baita ahotsak ere. «Ahotsak bere deskantsua, bere erritmoa behar du, baina gaur egun interes handiagoa du altu hitz egiteak. Hor eredu arazo bat badago», dio Perez Gazteluk. «Irakasle bakoitzak jakin behar du nola erabili ahotsa bere inguruan, eta non jarri mugak ahotsari». Mediku foniatraren esanetan, hitz egiteko doinua, intentsitatea, modulazioa eta erritmoa zaindu behar dira. «Lau kontzeptu horiek kontuan izanda, gaitz askori egingo liekete aurre irakasleek».  