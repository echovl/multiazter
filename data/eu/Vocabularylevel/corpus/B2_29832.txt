Docutec Diabetesa hiesa baino hilgarriagoa da «Diabetesa hiesa baino hilgarriagoa da, egun». Hala ohartarazi zuen atzo OME Osasunerako Mundu Erakundeak. Munduan, 3,2 milioi lagun hiltzen dira urtero-urtero, diabetesaren ondorioz. OMEk dio diabetesa «izurri isila» bihurtzeko arriskua handia dela, bereziki «herrialde pobreetan». Munduan 3,2 milioi lagunek dute egun diabetesa, OMEren arabera Egun, 171 milioitik gora lagunek dute diabetesa, munduan. Hala ere, hogeitabost urteren buruan, %150 egin dezake gora kopuru horrek, «gizarteak bizimodu ohiturak aldatzen ez baditu». Egungo ohiturek loditasuna garatzea laguntzen dutela ohartarazi du OMEk. «Hirian bizi direnek produktu naturalak baztertzeko joera dute. Haien ordez kaloria askoko elikagaiak kontsumitzen dituzte, eta horrek gizentasun arazoak sortzen ditu. Eta horri sedentarismoa gehitu behar zaio», adierazi du. Diabetesak herrialde pobreei egin die min gehien. «Garapen bidean diren herrialdeetan» diabetesa duten hiru lagunetik bik 35 eta 64 urte bitarte dituzte. Aldiz, herrialde industrializatuetan diabetesa dutenen erdiek 65 urtetik gora dute. Diabetesa dutenen kopuruak Asian egin du gora nabarmenen, Txinan eta Indian bereziki. Larritzeko modukoak dira, era berean, Afrika eta Latinoamerikako datuak. Latinoamerikan, esate baterako, 13,3 milioi lagunek dute egun diabetesa. Herrialdez herrialdeko datuei erreparatuz, berriz, Brasilgoak dira daturik larrienak. Brasilen, 4,5 milioi lagunek dute diabetesa. Mexikon, bestalde, 2,1 milioi gaixo daude; 1,4 milioi Argentinan, 883.000 Kolonbian eta 754.000 Perun. Aurreikuspenak, gainera, ez dira askoz hobeak. OMEk dio hogeitabost urteren buruan, 33 milioi lagunek izango dutela diabetesa, Latinoamerikan. Ameriketako Estatu Batuetan, bestalde, 17,7 milioi lagunek dute gaitza egun, eta hogeitabost urteren buruan, bikoiztu egin daiteke kopuru hori. Diabetesa gehiago zabal ez dadin, hainbat aholku eman ditu OMEk. Tokian tokiko gobernuei, esaterako, «elikadura osasuntsuaren» alde egiteko eskatu die. Era berean, ariketa fisikoa eta kirola sustatzeko egitasmoak laguntzeko ere eskatu die. Horren harira esan du, neurrian egindako ariketa fisikoak gazteei nahiz adinekoei egiten diela on. OMEren arabera, pisu egokia mantentzea, ondo elikatzea eta ariketa fisikoa egitea ezinbestekoak dira, diabetesa garatzea saihesteko. Era berean, «gomendagarria» da, aldiro-aldiro gorputzeko glukosa eta lipido maila kontrolatzea. Azken ikerketak Alzheimerra, parkinsona eta diabetesa proteinen tolesdura eta agregazio okerrari lotutako gaixotasunak dira. Tolesdura oker horrek zuntz amiloideak sortzen ditu. Bartzelonako Bioteknologia eta Biomedikuntza Institutuko ikertzaile talde batek frogatu du proteinaren zati txiki eta likatsu bat dela guzti horren erruduna. Ikerketa horrek proteinen agregazio eta tolesdura okerrari lotutako gaitzak tratatzeko modu berriak sortzeko balio dezakeela diote adituek. Haien arabera, proteinaren zati likatsu hori atzemateko molekulak sortzea legoke, besteak beste