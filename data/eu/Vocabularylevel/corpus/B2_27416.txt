Docutec Mikel Usabiaga: «Teknologiak erabiltzean ikuspegi kritikoa behar da» Adituari elkarrizketa laburra. Teknologia berriak gizartean eduki dezakeen eraginaz dihardu. Erabilpena sustatzearen atzean interes ekonomikoak daudela dio. Informazio eta Komunikazio Teknologietan aditua da Mikel Usabiaga. Ikuspegi kritikoa du, oro har, horiek erabiltzeko dugun moduaz. ­Zer dira Informazio eta Komunikazio Teknologiak (IKT-ak)? Informazioa eta komunikazioa metatzeko, garraiatzeko eta kudeatzeko balio duten baliabideak dira. Horrez gain, hiru aldaketa nabari ekartzen dituzte: izugarrizko informazio kopuruak mugitzen dituzte, elkar eragiteko aukera eskaintzen dute eta baita nabigatzeko aukera ere. Sareen munduaren sorrerak, 1995. urtetik aurrera, ekarri zuen aldaketa nagusia. Infoaberatsa eta infotxiroa sortu ziren. Etxe mailan zer gertatu den? Orain arte bi pertsonek hitz egiten zutenean, normalean zuzenean egiten zuten. Eta orain gure arteko harremana pribatizatu egin da eta enpresa batzuen esku geratzen ari da. Nik beste norbaitekin hitz egiteko telefonoa edo posta elektronikoa erabili behar ditut. Mugikorrarekin, hori kontrolatzen duen enpresaren esku gaude. ­Etxean kable bidezko telebista, ordenagailua, Internet... edukiz, gure bizi-kalitatea hobetu nahi izaten dugu. Multinazionalentzat hori merkatu garrantzitsua denez, bultzatu egiten dute. Lehen gaztetxo batek lagunekin jolasten hiru edo lau ordu egin zitzakeen eta ordu erdi telebista ikusten. Bere erreferentzia nagusiak bizitza errealetik hartzen zituen, eta ez medioetatik. Orain errealitatearen irudia medioen bidez eratzen dugu. ­Horren arabera oso kaltegarria da IKTak etxean sartzea. Gauza positibo asko dauzkate. Edozein gaztetxok Amazonia ikus dezake etxetik. Edo kontzertu bat sentitu, pelikula on bat gozatu... Arazoa sortzen da pertsonak entrenatzen ditugula makinak erabiltzeko (telebista pizteko, ordenagailuan idazteko), baina ez ditugu alfabetatzen horiekin zer egin jakiteko. Lehen aholkua: ume txiki bat ez utzi inoiz telebista aurrean bakarrik. Hamar urteko bati ez jarri Internet eta telebista logelan. Interneten ez gara hiritarrak, basailuak baizik. Jaun feudala telekomunikazio enpresa da. Nahi duenean komunikazioa eteten du. ­Zer iritzi duzu mugikorrari ematen zaion erabileraz, bereziki gazteen artean? Moda da. Gure gazteria oso kontsumista da. Euskal Herrian arazo larria daukagu, eta horretan ezkorra naiz: aberats berrien herrialde bat gara. Gazteek Ipar Ameriketako gazte aberatsen bizitza bera egiten dute. Horretan eragiten dute Goenkale eta Hasiberriak bezalako telesaioek. ­Oraingo teknologien atzetik zer berri etorriko zaizkigu? Arazo bat daukate horiek bultzatzen dituzten enpresek: pertsonaren kontsumo ahalmena. Lagun batek hiruzpalau ordu ematen badizkio telebistari, ez dauka askoz ordu gehiago kontsumitzeko. Interneten erabilera handitzen den lekuetan, telebistarena jaitsi egiten da. Etorkizuna nondik datorren? Beti atera nahiko dute dirua. Horretarako, mugikorrari musika jarriko diote. Microsoft saiatzen ari da Windows bertsio berriarekin astakeria bat egiten: instalatu eta gero Internet bidez konektatu behar duzu euren makinetara, Windows hori erabili ahal izateko. Zugan duten kontrola handitu egiten da. Bideo-telefonoak ikusiko ditugu? Pelikulatxoak ikusteko bai, baina ez ordu eta erdiko filmetarako. Bideo-telefonoarekin egin zituzten esperientzia potoloak Baionan, baina arrakastarik gabekoak. ­Nola lortu IKTak ongi erabiltzea? Medio hauen erabileran alfabetatu egin behar dugu. Eta pentsaera kritikoa erabili behar dugu. Ni neu kezkatuta nago gai batekin. Euskal gizartea orain arte sozialki bat eginda egon da. Koadrila, kale bizitza... Internet bidezko erosketak ez dira beste leku batzuetan adina handitu, nahiago dugulako erostera joan. Baina gizarte bat-egite hori neurri batean galtzen ari da. Tabernetan, hitz egin beharrean, telebista ikusten dugu. E.D. ***Mikel USABIAGA: IKT Saileko burua Mondragon Unibertsitatean     Comments Login for comment