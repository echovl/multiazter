Docutec Joseba Garate: «Haurren kontrako tratu txarren kopurua handia da gure inguruan» Gertaera batzuen ildotik, haurrei egiten zaizkien tratu txarrei buruzko hainbat datu eskaintzen ditu Basurtoko ospitaleko pediatrak: nolakoak izaten diren, nork eragiten dituen, ondorioak... GORANE AGIRRE /   Adin txikikoen kontrako tratu txar motak ugalduz doazela ohartarazi du Garate doktoreak, erasoetan adituak. Eraso fisikoak gero eta «era burutsuagoan» egiten diren heinean, antzematen gaitzak diren eraso sexualak eta tratu txar psikikoak areagotuz doazela dio. Amak eta haren mutil-lagunak ustez jipoitu zutelako koman ospitaleratu zuten Sheila N.H. urte biko umea, eta haren kasuak kalera atera du adin txikikoen kontrako erasoen auzia. Joseba Garate Basurtuko Ospitaleko Pediatriako arduradun klinikoa da, eta 1982. urtetik umeen kontrako erasoetan aditua. Erasook zerk eragiten dituen eta zein ondorio dakar-ten azaldu digu Garatek. ·     Zerk eragiten du heldu batek adin txikiko bati erasotzea? Erasotzailea, oro har, ez dago gustura bere bizitzarekin, eta haren jokabidea frustrazio horien ondorio izaten da. Umeak ezin du bere burua defendatu. eta erasotzailearentzat oso erraza da kanpoko munduarekin sentitzen duen oldarkortasuna harengana zuzentzea. ·    Zein da erasotzailearen soslaia? Emozioen aldetik, aldabera da. Oro har, heziketa eta gizarte maila apalekoa da. Zenbaitetan, berak ere txikitan tratu txarrak jasan zituen. Bakarturik bizi den jendea da, familiarekin edo lagunekin ia harremanik ez duena. Era berean, normala da pertsona horrek alkoholarekin edo drogarekin arazoak izatea; batez ere, eraso sexualak egiten dituztenek. ·    Erasotzaileak gizonezkoak dira bakarrik? Tratu txar fisiko eta sexu erasoen kasuetan, erasotzailea ia beti gizonezkoa da. Emakumeak beste mota bateko tratu txarrak egiten ditu; bereziki, umeari oinarrizko zainketak ez ematea. ·    Ospitaleetara kasu larrienak heltzen zaizkizue... Ospitaleetako larrialdi zerbitzuetako medikuek aurkitzen ditugun kasuak adierazgarriak dira, oso larriak direlako. Baina horrek ez du esan nahi gertatzen diren kasu guztiak direnik; beste asko lehen mailako pediatrek aurkitzen dituzte, eta, zoritxarrez, gehiago dira oharkabean pasatzen direnak batez ere, sexu erasoak. Kopuru jakinez hitz egitea ezinezkoa da, baina gure inguruan tratu, txarren kopurua handia da. Ospitalera, urtero, oso tratu txar larriak jasan dituzten 20-25 ume heltzen dira. Gehienetan, erasotzaileak berak ekartzen du umea, oso larri dagoelako. ·   Horrelakoetan, zelan azaltzen dute umeari gertatutakoa? Ematen dituzten azalpenak inoiz ez datoz bat medikuak ondoko azterketan aurkitzen dituen lesioekin. Neba-arreba zaharragoak jo duela; bera adi ez zegoenean erori egin dela; zaintzen duen emakumea izan dela.... horrelakoak argudiatzen dituzte gehienetan. ·   Medikuok nola egiaztatzen dituzue trata txarrak? Tratu txar fisikoak antzematea errazagoa da. Oro har, umeak gorputz osoan izaten ditu hematomak: baina ezaugarri garrantzitsu batekin, lesio horiek eboluzio fase ezberdinetan daudela. Bestalde, erradiografia sorta bat eginez, hezur hausturak egiaztatzen ditugu: hezur luzeenetan, saihetsetan eta burezurrean. Eta tratu txar psikikoak... Oro har, tratu txar fisikoa edo sexu erasoa jasan duen umeak tratu txar psikikoa ere pairatzen du. Tratu txar psikiko bakanak antzematea oso zaila da. Edonola ere, badira eraso psikikoak aurkitzen lagun diezaguten zenbait jarrera; eskolako lanetan behera egitea; oldarkortasuna; bakarrik ibiltzea edo, txikitan bezala, praketan pixa egitea. ·    Tratu txarrek zein motatako ondorioak uzten dituzte? Eraso fisikoek, zorionez, ez dute ondorio txarrik uzten. Ordea, tratu txar psikikoen eta eraso sexualen ondorioak konpontzea oso zaila izaten da. Ondorio ugari sortzen dituzte: depresioak; nork bere burua ez estimatzea; alkohol eta drogazaletasuna; prostituzioa... ·    Umeak zer gertatu zaion kontatzen al dio medikuari? Oro har, umeak gertatutakoa ezkutatu egiten du, eta ez du ezer esaten. Egunak igaro ahala, ostera, konfiantza hartuz doanean; zauriak nola egin dituen kontatzen du. Baina, medikuei ezik, erizainei kontatzen diete; izan ere, egunero ordu asko igarotzen dituzte berarekin eta haiek maitasun osoz zaintzen dituzte. Dena dela, ia beti, erasotzailea zuritzen ahalegintzen dira umeak. ¿ Zein motatako tratu txarrak eragiten dizkiete umeei? Azken urteetan, tratu txar motak ugalduz joan dira: utzikeria, ustiapena, umea nahita toxikatzea, sexu erasoak, haurdunaldian egiten zaizkion tratu txarrak... Dena dela, gero eta tratu txar fisiko gutxiago ikusten ditugun arren, tratu txar psikikoak, sexu erasoak eta ustiapen kasuak areagotuz doaz. Tratu txar fisikoak, edonola, gero eta era burutsuagoan egiten dira; erasotzailea markak ez uzten ahalegintzen da. ·   Erasotzailea familiako kidea izaten da? Familiako tratu txarrak ohikoagoak dira, familia kanpokoak baino. Ume txikien kasuan, bost eta sei urte baino txikiagoen kasuan, erasotzailea gehienetan senide bat da: aita, osaba..., batez ere, sexu erasoetan.  