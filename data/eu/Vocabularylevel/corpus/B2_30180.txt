Docutec Gozokiak eta azukrezko edaririk ez ikastetxeetan Ama eskolatik haurrek jatean dituzten usaia txarrak aldatzeko eta urtez urte areagotzen ari den haurren loditasuna oztopatzeko, Estatu frantseseko agintariek lege berezia onartu zuten ostiralean. Lege horren bidez, 2005ean ikastetxe guztietan janaria eta edaria banatzen duten tresnak debekatuko dituzte. Baionan dagoen Que Choisir kontsumo elkarteak neurri horiek ontzat eman zituen. Nola aurre egin gizentasuna hazteari? Zein neurri hartu Ameriketako Estatu Batuetan gaur egun dagoen haurren gizentasun handia Europako herrietan oztopatzeko? Galdera horiek pausatu dituzte Estatu frantseseko agintariek, eta osasunaren alorreko elkarteek bereziki, arazo horri aurre egin behar zaiola nabarmendu zuten. Haurren gizentasuna arazo nagusia ez izan arren, gai horri buruz kaleratu dituzten datuen arabera, Estatu frantsesean 8 urteko haurren %12 potoloak dira. Duela 30 urte, aldiz, kopuru hori %3koa zen. Haurren loditasuna arazoa bilakatzen ari dela-eta, UFC Que Choisir kontsumitzaileen elkarteak eskatu zuen eskola eta lizeoetan gozokiak eta azukrezko edariak banatzen dituzten tresnak kentzeko. Horretaz gain, gazteen loditasuna areagotzen zutela egotziz, edarien eta janarien bi enpresa handiren aurkako salaketak jarri zituen. Michelle Supervielle Lapurdin, Nafarroa Beherean eta Zuberoan dagoen UFC Que Choisir elkarteko adarraren lehendakariak honako hau azaldu zuen: «Que choisir kontsumo elkartearen borroka nagusietariko bat elikagaien banatzaileak eskola eta lizeoetatik kentzeaizan da. Horretarako, ama eskoletatik elikagaien usaia txarrei aurre egin beharra nabarmentzen zuen kanpaina bultzatu genuen». 2005eko irailean Kontsumitzaile elkartea Elikagaien Osasun Segurtasunerako Agentzia Frantsesaren (AFSSA) barnean dago eta erakunde horrek egindako eskaeraren ondorioz, frantses Gobernuak elikagai banatzaileak ikastetxeetan debekatzeko legea bozkatu zuen ostiral goizean. Edariak eta gozokiak banatzeko tresnak ikastetxeetan debekatzeaz gain, frantses irrati eta telebista guztietan egiten duten elikagai horien publizitateak osasun agiri batez lagundua egon behar duela azaltzen du legeak. Hain zuzen ere, AFSSAerakundeak kaleratutako datuen arabera, asteazkenetan, telebista kateetan zabaltzen dituzten iragarkien %62 haurrentzat dira. 4 eta 10 urteko haurrek begiratzen dituzten telebista programen %10 publizitatea da, eta gehienek txokolatezko eta azukrezko produktuak goraipatzen dituzte. «Eguneroko bizitza errazteko, barazkia eta haragia ­elikaduraren oinarri izan beharko luketenak­ baztertzen dute etxe askotan, eta sukaldaritza errazten duten janariak erosten dituzte», nabarmendu zuen Superviellek. Haurren loditasuna murrizteko hartu dituzten neurri horiek 2005eko irailean jarriko dituzte indarrean Estatu frantsesean. Legeak azaltzen du: «Azukre asko duten edariak eta olioa, azukrea edo gatza sobera duten elikagaiak ezingo dituzte ikastetxeetan saldu». Hori dela-eta, dekretu baten bitartez, debekatutako produktuen zerrenda argitaratuko dute. Sodak, txokolatezko gozokiak, txokolatezko barratxoak eta banatzaileetan egoten diren antzeko produktu ugariren salmenta guztiz debekatuta egongo da ikastetxeetan. Ostiralean bozkatu zuten lege berri horri begira, UFC Que Choisirrek «azkenean neurri eraginkorrak» izango direla nabarmendu zuen. «Gizentasuna hazteak sortzen duen erronka berrietan lehendabizikoa kontzientzia hartzea da», gehitu zuen. Urtero Estatu frantsesean gizen daudenen kopurua %17 hazten da. Hori dela-eta, adituen arabera, 2020. urterako Ameriketako Estatu Batuen mailara iritsiko da. «Gizentasunak diabetearen eritasuna dakar. Egungo diabetean adituek erraten dute: orain arte helduek izaten zuten eritasun horren aldaera batzuk haur txikietan ikusten ditugu», argitu zuen Superviellek.  