Docutec Buletin elektronikoa gazteentzat Gipuzkoako Foru Aldundiko Gazteria Zerbitzuak, Gazte Informazioko bulego batzuekin batera, martxan jarri duen ekimen baten berri eman nahi dizuegu segidan. Gazteei informazioa ematea du helburu, horretarako teknologia berriak erabiliz. Gazte harpidedunei astero posta elektroniko bidez iritsiko zaie hainbat gairen inguruko edukia. Gazteentzako informazio interesgarria Gazteentzako informazioa helarazteko bide berri honen bitartez, astero harpidedunaren postontzi elektronikora honako gaiei buruzko informazioa iritsiko da: ikastaroak, ekintza kulturalak, lana, bekak, sariak, gazteria-programak, etab. Halaber, informazio hori bera Gazteria Zerbitzuaren web gunean aurkituko dugu; bertan gazteen interesekoak diren albiste eta dokumentuak bilduko dira. Harpidetza egiteko Norbere postontzian informazio anitza eta eguneratua jaso nahi duenak, www3.gipuzkoa.net/corporac/Juv/gazteria/boletinese.htm helbidean egin behar du harpidetza. Bi dira pausuak: nahi den herria aukeratu eta nor bere helbide elektronikoa idatzi. Gure postontzira mezu bat iritsiko da, eskaria behar bezala jaso dela bermatzeko. Bukatzeko, harpidetza berretsi eta kito. Buletinean gazte-informazio orokorra jasoko dugu, baina baita herri bakoitzeko Gazte Informaziorako Bulegoak emandakoa ere. Gainera, herri bakoitzaren inguruko albiste interesgarriak ere bidaliko dira. Oraingoz, herri hauek bakarrik aukera daitezke: -Arrasate -Astigarraga -Azkoitia -Azpeitia -Donostia -Hondarribia -Irun -Legazpi Eredu bat: Kaixo, zuen buletinerako harpidetza egin nahi izan dut, baina zerrendan ez dut nire herria aurkitu. Jakin nahiko nuke noren esku dagoen herri bat ala bestea ekimen honetan sartzea, nire eskaria luzatzeko: Ni Hernanikoa naiz eta beraz, Hernaniri buruzko berriak jaso nahiko nituzke. Mila esker zuen arretagatik.