Docutec Txakurrena Garai batean txakurrek ere arrantzan egiten zuten.  Hori gauza jakina da. Txalupa bakoitzean joaten zen txakurren bat. Legatzak amuz harrapatzen ziren orduan, eta tretzari tenk egin eta arrainak ur azalera ateratzean legatzen bat askatzen bazen, orduantxe egiten zuen salto txakurrak hura harrapatzera. Hortzekin kosk egin eta txalupara igotzen zuen legatza. Legatz horiek, baina, ez ziren saltzeko izaten. Marinelen artean banatzen zituzten. Horrexegatik deitzen zitzaion txakurrena marinelen artean banatzen zen arrainari. Banaketa, baina, ez zen lan xamurra izaten. Nola banatu modu egokian, bakoitzari berea emateko maneran? Batak besteak baino gehiago jaso ez zezan patroiak ausaz aukeratutako marinel batek arrain muntoak prestatzen zituen. Denak izan behar ziren berdintsuak. Gero, marinel guztiak bizkarrez jarri eta patroiak munto bat hartzen zuen eskuetan. Inork ez zekien ze munto hartzen zuen. Marinel bakoitzari izen bat esaten zion, eta hauek burutik lehendabizi pasatzen zitzaiena botatzen zuten. Ez patroiak ez marinelek ez zuten jakiten zeinentzako izango zen muntorik handiena eta zeinentzako eskasena. Batean batak eramango zuen eta bestean besteak. Txakurrari zer tokatzen zitzaion, baina, ez dit inork argitu oraindik