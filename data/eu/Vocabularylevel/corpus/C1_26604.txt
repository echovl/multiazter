Docutec Gaztetxoak eta drogak: Dena probatu beharreko garaia? Gazteak noiz eta nola hasten diren drogekin harremanetan azaltzen ditu. Ohitura aldaketak eta, batez ere, nerabeen joera berriak azaltzen dira. EIDER JAUREGI / Drogazalearen profilak aldaketa sakona izan du azken urteotan. Gaur egun, 14-15 urteko gazte askok eta askok probatuak ditu jada merkatuan ditugun hainbat droga. Drogazale hitza heroinaren mende bizi diren pertsonekin uztartu izan da urte askoan. Aspaldi hasi zen, ordea, heroinaren gainbehera. Baina, horrekin batera, ez da beherantz joan drogazaleen kopurua. Legez kanpoko beste hainbat drogari pasatu die lekukoa heroinak eta, ondorioz, beren gurasoek ezagutu ez dituzten hainbat eta hainbat droga berrirekin batera hazten ari dira gaur egun euskal gaztetxoak. Droga zahar eta berriak ezagutzen dituzte belaunaldi berriek, eta ezagutzeaz gain probatzen ere goiz hasten dira. Eusko Jaurlaritzak zabalduriko Euskadi Drogak 2000 txostenaren arabera, 15 eta 19 bitarteko gaztetxoen erdiak baino gehiagok edaten du alkohola asteburuetan, lautatik batek erre egiten du, hamarretik lauk cannabisa probatua du eta askok eta askok badakite zein eragin dituzten sintesi drogek. Ohitura aldaketak Bizimodu eta ohitura aldaketek drogen kontsumoan ere hainbat aldaketa bideratu dituzte. Duela ez hainbeste denborako drogazaleak egunero kontsumitzen zuten haiek ziren. Gaur egun, gero eta gehiago dira soilik asteburuko drogazaleak. Alkoholari dagokionez (gehien kontsumitzen den droga), gero eta gutxiago dira egunero txikiteatzeko ohitura duten pertsonak. Betiko ohitura dutenek jarraitu egiten dute, baina gazte oso gutxik heldu diote jarduera honi. Asteburuak, festak eta antzekoak aprobetxatzen dituzte, izan ere, gazte eta gaztetxoek alkohola kontsumitzeko. Egin diren inkesta eta azterketa guztien arabera, oso goiz, 15 urterekin —edo goizago— hasten dira gaztetxoak alkohola edaten. Neskek mutilek baino gehiago edaten dute, gainera, garai honetan. Tabakoarekin ere gauza bera gertatzen dela adierazten dute azterketek. Oso goiz hasten dira gaztetxoak erretzen, eta erretzen hasten direnetatik gehienak emakumezkoak dira. Euskadi Drogak 2000 txostenaren arabera, 15 eta 19 urte bitarteko nesken %33k erre egiten du, baita mutilen %19k ere. Bistakoa da, beraz, neska erretzaileen kopuruak bikoiztu egiten duela, kasik, mutil erretzaileen kopurua. Droga bigun edo legezkoez gain, legez kanpokoei buruz ere asko dakite egungo nerabeek. Prezio onean eta nonahi topa lezakete, izan ere, debekatua dagoen hori, eta laster hasten dira hauekin ere esperimentazioan. Ertzaintzak emaniko datuen arabera, Bilbo da —Euskal Herriari dagokionez— drogarik gehien mugitzen den hiria. Bilboko Komisaldegiko Droga Saileko buruak azaldu digu nola izaten duten lehen harreman hori: «Gaztetxoak ateratzen hasten direnean taberna, alde zahar eta horrelakoetara edota diskoteketara joaten dira. Bai toki batean bai bestean segituan ohartzen dira zein droga kontsumitzen diren nortzuk banatzen dituzten nortzuk kontsumitzen dituzten, zer prezio duten... oso erraz jasotzen dute informazioa. Guk ikusten dugunaren arabera, tabernetan eta ibiltzen hasten diren gaztetxoek hatxis eta speeda probatzen dute lehenbizi eta diskoteketara direnek, berriz, speed eta estasia". Gaztetxoek kontsumitzen dituzten droga ilegalen artean hatxisak du, inolako zalantzarik gabe, arrakasta handiena, eta sintesi edo diseinuzko drogek ere gero eta zale gehiago dituzte. Speeda da —hatxisaren ondoren— gazteek hartzen duten bigarren droga nagusia eta estasia, berriz hirugarrena. Baina nondik ateratzen dute oraindik ikasten ari diren gazte hauek drogak erosi ahal izateko dirua? Eusko Jaurlaritza, Deustuko Unibertsitatea eta Drogomenpekotasunaren aurkako Laguntza Fundazioak elkarlanean egindako ikerketa baten arabera, gurasoek emandako .pagak ordaintzen ditu, hein handi batean, gaztetxoek hartzen dituzten. drogak. Nerabeek erosten duten hatxisaren %69, adibidez, diru horrekin erosita dagoela frogatua dago.