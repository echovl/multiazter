Docutec Zer da viagra? AINARA ARRATIBEL/   Lehen, gizonei lotsa ematen zien zutitzearen disfuntzioa zutela onartzea. Kosta egiten zitzaien sendagilearengana joatea. Denboraren poderioz, hori aldatu egin da. Are gehiago viagra agertu zenetik. Gizon askok botika horretan ikusten dute euren arazoen konponbidea, eta beldurrik gabe joaten dira sendagilearengana. Bilakaera horretan, azken urteotan albiste ugari entzun dira viagraren inguruan; batzuk bitxiak, eta besteak zientifikoak. Halere, oraindik ere viagra ezezaguna da askorentzat. Argitze aldera, ezinbestekoa da botika horren inguruko oinarrizko informazioa jakitea. Izan ere, gaizki erabiliz gero, arazo larriak sor ditzake. Zutitzearen disfuntzioa konpontzen laguntzen duen botika da viagra. Hori kontuan hartuta, derrigorrezkoa da zutitzearen disfuntzioa zer den jakitea. Adituek diote sexu funtzioan gorabeheraren bat eragiten duen sindromea dela. Era askotakoa izan daiteke, gainera: erekzioa izateko edo eusteko zailtasuna, eta gorabeherak eiakulazioan eta sexu desiran. 30 eta 50 urte arteko gizonei eragiten die batez ere. Nahiz eta gazteagoek ere izan dezaketen eiakulazio goiztiarra. Konturatuko dira ezin dutela lehen zuten erekzioa izan edo ezin diotela lehen bezala eutsi. Kasuen %20 arazo psikologikoengatik gertatzen dira. Baina bestelako faktore askok eragin dezakete: organikoak, anatomikoak, metabolikoak (diabetesa, tiroideetako arazoak eta abar). Hori kontuan hartuta, sendagilearengana joan behar da. Hark argituko du zerk eragiten duen zutitzearen disfuntzioa. Horren ostean erabakiko da viagra hartu behar den ala ez. Horretarako ere, hainbat froga egin beharko zaizkio gaixoari. Bihotzeko gaixotasunik ez duela ziurtatu behar da (bularreko angina, batez ere), eta baita nitritoak dituzten botikarik hartzen ez duela ere. Izan ere, kontrako eraginak izan ditzake. Hori ziurtatu ostean, viagra hartzen hasiko da. Baina zer da viagra? Sexu harreman osoa izateko beharrezko erekzioa lortzen laguntzen duen botika. Odol hodiak dilatatzen dituen entzima inhibitzen du. Horri esker, odola zakilera bideratzen da, eta erekzioa gertatzen da. Sexu harremanak izan baino ordu erdi edo ordubete lehenago hartzea komeni da, eta ezinbestekoa da kitzikatzea. Oro har emaitza onak izaten ditu. Baina disfuntzioa oso larria bada edo odol hodietan arazoren bat izanez gero, gerta daiteke erekziorik ez izatea. Beste botikek bezala, bestelako ondorioak izan ditzake. Horien artean aipagarrienak hauexek: buruko mina, aurpegiaren eta gorputzeko goialdearen gorritasuna, sabeleko mina, mukiak, zorabioak eta ikusmen arazoak. Minutu batzuk irauten dute soilik. Horrek, gainera, ez du baztertzen gero ere botika hori hartzen jarraitzea. Ez da komeni maiz hartzea. Gaindosia gerta daiteke, eta hori oso arriskutsua da. Izan ere, pripaismoa luza daiteke: erekzioak luze irautea. Oso mingarria izateaz gain, nekrosia gerta daiteke. Hau da, arazoak zakileko ehunetan. Antzeko egoerak gerta daitezke, disfuntziorik ez izan eta viagra hartuz gero. Gaur egun gazte askok edari energetikoekin hartzen dituzte, edo, bestela, alkohola duten edariekin. Nahasketa hori oso arriskutsua izan daiteke. Egunean behin baino gehiagotan hartzea kaltegarria da. 24 ordu itxaron behar dira gutxienez. Gainerakoan, hodi-hodietako asaldura agertzeko arriskua izango da: hipotentsioa, adibidez. Edo baita gibel eta biriketako toxikazioa ere. Azkenaldian, emakumeek viagra har dezaketen aztertzen ari dira. Baina, oraingoz, ez dute ezer frogatu; beraz, ez hartu. Etorkizunean argituko dute hori.  