Docutec Lehen mailako arazo politikoa Lehen mailako arazo politikoa dela onartu ezean, nekez emango zaio bukaera emakumeen kontrako bortxakeriari. Berta Beunza 22 urteko iruindarra izan da aurten Euskal Herrian genero bortxakeriak utzi duen bigarren biktima. Bere etxe aurrean tiroz hil zuten. 26 urteko bikotekide ohiak tiro egin omen zion eta, Berta tirokatu ondoren, bere buruaz beste egin zuen. Emakumeen kontrako bortxakeriak sortzen duen mina dela-eta, lehenik eta behin, elkartasuna adierazi behar zaie Berta Beunzaren senitarteko eta lagunei. Tamalgarria da norberaren bizimodua eta harremanak erabakitzeko askatasuna erabiltzeak bizitza bera arriskuan jartzea ekarri ahal izatea. Tamalgarria eta adierazgarria; izan ere, atzoko gertaera horrek argi erakusten du generoen arteko desorekak eta eskubideen desberdintasunak gordetzen dituen gizartean, familia edo bikote harremanak ere, neurri handi batean, boterean eta menpekotasunean oinarritzen direla. Nafarroako Gizarte Ongizateko kontseilari Jose Ignacio Palacios-ek adierazi zuen heriotza hori ekiditeko ezin zutela ezer egin, «hilketa pasionala» izan dela. Baina Berta ez zuen maitasunak hil; gure gizartean erabat sustraiturik dagoen kultura sexistak hil zuen. Ezin esan daiteke norbaitek «maitasunak» eragindako eromenaren ondorioz hiltzea «naturala» dela eta, ondorioz, barkatzeko errazagoa. Agian horregatik, atzoko gertaerak goizeko 7.45ean izan eta gazte bien gorpuak ia hiru orduz bertan eduki zituzten arren, agintari bakar bat ere ez zen hildakoen eta senitartekoen ondora bertaratu. Iruñeko udaletxean bozeramaileen bilera egin zuten eta Nafarroako Parlamentuak heriotza deitoratzeko elkarretaratzera deitu zuen, hots, formak behar bezala gorde zituzten, baina ez zuten bortxakeria mota horrekiko bestelakoetan erakutsi ohi duten sentsibilitate bera erakutsi. Berta Beunzak ez zuen bikotekide ohiaren aurkako inolako salaketarik jarri. Seguruenik, ez zuen susmatu ere egingo horrelako zerbait gerta zitekeenik. Baina horrek ez du esan nahi horrelako heriotzak saihestezinak direnik. Ez eta gutxiagorik ere. Nafarroako Gobernuak, gainera, indarkeria sexistari aurre egiteko borondatea badu, badu horretarako tresnarik. Parlamentuaren gehiengoak, duela hiru urte, genero bortxakeriaren aurkako neurriak onartu zituen, baina Gobernuak ez du horiek gauzatzeko inolako urratsik egin, nahiz eta iaz, esate baterako, Nafarroan, tratu txarrengatik 700 salaketa aurkeztu zituzten. Lehen mailako arazo politikoa dela onartu ezean, nekez emango zaio bukaera emakumeen kontrako bortxakeriari.