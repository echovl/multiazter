Docutec Hasten gara? Hilabete honetan zehar hainbat eskola, ikastetxe eta ikastolatako irakasle batzuekin egin dut topo, lantxo bat zela eta. Egin beharreko lanaz gain, neure kabuz eta neure almazenerako, behaketa lana ere burutu dut. Hainbat ondoriotara iritsi naiz, baina horietako batean erreparatu nahi nuke, amorru gehien sortarazi didan horietako batean, hain zuzen ere. Inongo diskriminaziorik egin gabe, hona hemen amorrua sortarazi didaten eta barra-barra entzun ditudan gauza batzuk: «Benga, hasten gara batzen gauzak, ordua da eta» «Goaz klasera, han bukatuko dugu...» Ez naiz Euskaltzaindiaren arauak hasieratik bukaeraraino betetzen dituen horietakoa, ezta gutxiago ere, baina bost egunetan zehar irakasle batzuei hori entzuteak eragina izan du. Adinean gaztea, irakasleak edadetuak eta irakaskuntza munduan esperientziadunak, eta norbera ezer esatera ausartu ez, en fin... Badakit ahozko euskararen eta idatzizkoaren artean dagoen diferentzia, baina ganoraz hitz egitea dut gustuko, eta ulergaitza egiten zait andereño lanean ari den edo pertsona publikoa den edonork, edo beste batentzat eredua den norbaitek, hitz egiteko era ez zaintzea eta kasu honetan konkretuki, euskararen kantitatea ez ezik, kalitatea ere ez zaintzea. Irakasleak horrela mintzo direnean ikasleek zer eredu izango duten galdetzen diot neure buruari. Bukatu berri den Durangoko Liburu eta Disko Azokan aurkitu dut erantzuna: «Goaz kalera, hemen bero egiten du», edo «nondik hasten gara, hortik ala hemendik?». Ez naiz inor zer egin behar den eta zer egin behar ez den esateko, baina nahiko nuke irakasleak, hezitzaileak, pertsona publikoak... goian aipatu astakeriaz konturatzea eta ganoraz mintzatzea. Ganoraz, ganoraz, ganoraz; batez ere beraien hitzak entzungo dituztenengan pentsatzea, eurak izango baitira gerora, eta zuzendu ezean noski, «hasten gara», «goaz kalera» eta abar luze bateko esaerak, esamoldeak, deitu nahi dena, erabiliko dituztenak. Ahalegindu gaitezen gauzak ganoraz egiten eta esaten. Hasten gara?  