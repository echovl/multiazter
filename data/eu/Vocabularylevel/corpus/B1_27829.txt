Docutec Haurrak. Eskolaratze goiztiarra Iritzi artikulu labur honetan, egileak eskolaratze goiztiarraren inguruko zalantzak azaltzen ditu. Europako herrialde aurreratuenetan ez omen da hemengo bide bera hartu. Hezkuntza arautuari dagokionez, geu gara Europan eskolatze goiztiarrena duen herria. Izan ere, bi urteko haurren %92 eskolatuta daude gaur EAEn. Aitzindariak gara mundu osoan, zalantzarik ez dago. Horrekin batera, baina, EAEn dugu jaiotze tasarik apalena ere. Orain, antza, jaioberriak eskolatzeko atea zabaldu nahi dute. Horrela, beste hainbat neurrirekin batera, desagerrarazi egin nahi dute lan bizitza eta familia bizitza bateragarri izateko egon daitekeen oztopo nagusietako bat. Helburu txalogarria, noski; baina, jaiotze tasa berpizten lagunduko ote du horrek? Baliteke baina ez dut uste. Orain, ikastetxe askok, etorkizunean ikasleak izatea bermatzeko hartzen dituzte bi urteko neska-mutilak. Horrela, bi urteko haurrak, sei edo areago, hamabi-hamahiru urteko neska-mutil koskorrekin batera ikusi eta ikusten ditugu hainbat eskola ingurutan. Horregatik uste dut ikastetxeetako haurren harrobia jaiotze egunera arte luzatzea izango dela neurri berri horien ondoriorik nabarmenena. Astakeria galanta, nire ustez. Europako Iparraldeko hainbat herritan benetan berpiztu da oso maila apalean zegoen jaiotze tasa. Herri horietan, nik dakidala, eskolatze goiztiarra ez bezalako neurriak hartu izan dira, lan baldintzei eta gizarte zerbitzuetako alorrari dagozkienak, hain justu. Badakit, jakin, iritzi aniztasun handia dagoela kontu honen inguruan, baina niri, harrigarri samar egiten zait kontu honetan aurreratuen dauden herriak baino urrunago joan nahi izatea, batez ere halabeharrezkoak ez diren beste hezkuntza mailetan ahalegin motelak egiten ditugun bitartean. Seme-alaba bi ditut. Haurtzaindegi batean egon zen semea, oso haurtzaindegi onean eta oso profesional onak zituen haurtzaindegian. Baina gero, alaba izan genuenean, ez genuen haurtzaindegira eraman (eskolara eramatea pentsatu ere ez genuen egin). Etxean geratu zen eskolara joateko adinera arte, hiru urte bete zituen arte. Kasu bat baino ez da, badakit, baina niretzat munduan ez dago kasu hori baino garrantzitsuagorik.