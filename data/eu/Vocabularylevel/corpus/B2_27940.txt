Docutec Lan kontuak Lantegira joan ordez etxean bertan lan egingo omen dugu etorkizunean. Artikuluaren egilearen ustz, ordea, etorkizuneko lan baldintzen abantailak zanaltzazkoak dira. ARANTXA ITURBE - Idazlea Hogeita bost urte barru asteko lan-ordu kopurua orain baino txikiagoa izango dela jakiteko, ez dago Uliako Maritxuren ondorengo izan beharrik. Eta ezta Udako Ikas- taroetan hori esan duen Ibermatikako ordezkaria ere. Astean hogeita hamar ordu esan du. Horrela esanda, langileen egoerak hobera egingo duela ulertu liteke, langilearen helburua, urtetik urtera, lan-ordu kopurua murriztea balitz bezala. Izan liteke. Helburuetako bat, esan nahi dut, baldin eta kopurua gutxitu arren, gainontzeko lan-baldintza guztiei eustea lortzen badu. Eta ikusten ari garena ikusita, ez dirudi egoera zoragarri baterantz goazenik. Jakina, badira langileak gaur egun ere, astean hogeita hamar ordu baino gutxiago lan egiten dutenak. Egunean ordu bakar bateko lana dutenak ere ezagutzen ditut. Arratsaldean lan egin beharko ote duen ez dakitenak ere bai, eguerdian esaten dietelako arratsaldean joan behar duten ala ez. Eta lanera joan ondoren, lanik ez-eta berriro etxera bidaltzen dituztenak ere existitzen dira. Ordu-kopurua ez baita arazoa. Ez bakarra, gutxienez. Orduena aipatu zuenak berak esan zuen hitzaldi berean teknologiari esker gero eta langile gehiagok izango duela etxetik mugitu gabe lan egiteko aukera. Eta honek ere, ez du esan nahi, nahi eta nahi ez, langilearen egoera hobetu egingo denik. Egunero fitxatu behar duenak fitxatu gabe lan egitearekin amets egiten du, eta fitxatu gabe aritzen denak faltan botatzen du ordu batzuez etxetik aldentzea. Oso zaila baita etxean egonda, etxean zaudela ahaztea. Etxetik kanpo lan egiteak baino antolaketa zorrotzagoa eskatzen du etxetik aritzeak. Frogatu dudalako dakit. Zeure buruari ordutegi zehatza ezarri arren, ia ezinezkoa da ordutegi hori betetzea. Zure lantokian jarri, lanean hasiko zarela sinetsita, eta karteroa, propaganda-banatzailea, eskalea eta bizilaguna tinbre-joka azaltzen dira. Ez bata bestearen atzetik; normalean, serio lanari ekitea zoazen bakoitzean. Altxa zarenez, ez da harritzekoa labadora jartzeko minutua edo arropak zabaltzeko bi minutu hartzea. Tartean, bide batez, bazkaria jarri, aspaldian txukundu gabeko armarioak txukundu, eta inoiz garbitu ez dituzun oinetakoak garbitzeko beste minutu erdi. Total, momentu bateko gauzak denak. Eta beti, edo ia beti, gauak harrapatzen zaitu egunean zehar egin ez dituzunak egiten. Baditu bere alde onak ere, jakina. Baina etxean lan egiteagatik bakarrik ere ez da automatikoki hobetzen langilearen egoera.