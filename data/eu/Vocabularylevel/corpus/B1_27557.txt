Docutec Oinezkoei eta bizikletariei joan-etorria erraztu behar zaie Europan egiten diren desplazamendu gehienak laburrak dira. Oinez edo bizikletaz egiteko egokiak. Arriskuagatik ez omen dira horrela egiten. K.M. / Garraio Batzordearen aburuz, bizikletan eta oinez ibiltzea oso onuragarria da osasunerako. Gainera, ez dio kalterik eragiten ingurumenari, motordun ibilgailuek ez bezala. Garraio mota horien erabilera eguneroko bizimoduan sustatzeko, baina, ezinbestekoa da oinezkoen eta txirrindularien eskubideak eta beste ibilgailuen erabiltzaileenak parekatzea. Gaur egun Europako Batasunaren barruko desplazamenduetan egiten diren distantzien %5 bizikletan egiten da (trenean egiten direnak baino bost aldiz gehiago eta hegazkinez egiten direnak baino 50 aldiz gehiago). Hala ere, EBk ez du garraio mota horietarako politika zehatzik egiten. Garraio Batzordearen txostenak garraio mota horiekiko utzikeria aldatzea proposatzen du, bizikletan eta oinez egiten diren desplazamenduek onurak baino ez lituzketelako ekarriko. Hain zuzen ere, kutsadura maila murriztea, trafikoa arintzea eta ariketa fisikoa areagotzea izango lirateke ondorioak. EBn egiten diren bidaien erdia 5 kilometro baino gutxiagokoa da. Beraz, horiek bizikletaz edo oinez egin litezke. Alabaina, horretarako, erabilera errazteko neurriak hartzeari derrigorrezkoa deritzo Batzordeak. Neurri horietako bat izan liteke Erregioen Garapenerako Europako Fondoak tokian tokiko garraio proiektuei ematen dizkien diru-laguntzak horren arabera erabakitzea. Txirrindulariak eta oinezkoak kontuan hartzen dituztenek jasoko lituzkete diru-laguntzok. Oinezkoak eta txirrindulariak trafiko istripuen biktimarik ohikoenak dira. Izan ere, ezbeharrak jasateko beldurra da garraio hauek ez erabiltzeko arrazoi nagusia. Horregatik, Batzordearen iritziz, estatuen garraio politiketan lehentasuna eduki beharko luke txirrindulari zein oinezkoen segurtasuna bermatzeak.    