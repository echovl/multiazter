Docutec Restaurant hitza "Restaurant" hitzaren jatorriari buruzko argibideak. Bitxia da frantsesezko "suspergarri", "berpizgarri" edo "indar berritzaile" adiera duen hitz horren jatorria: XV. - XVI. mendeetan bideko ostatuetan bezero zein erromes zetorrenari, ezinbestez gantz ugariz eginiko eltzekari-salda ematen zitzaion, kobratuz edo doan. Nolako eraginak zituen ikusirik horrela bataiatu zuen jendeak. Badirudi restaurant hitza jatetxe adierarekin estreinakoz XVIII. mendearen erdialdean hasi zela erabiltzen: garai hartan ireki zen egun Louvre Museoa dagoen toki horretantxe halako txiringo bat, salda restaurant haietakoak zerbitzatzeko. Ideia hori Boulanger izeneko gizon bati bururatu zitzaion, ostatuaren atean aski kartel barregarri edo errespetu eskasekoa jarri zuenean, Ebanjeliotik hartutako hitzak erakargarri: "Venite ad Me omnes qui stomacho laboratis et Ego restaurabo vos", hau da, zatozkidate errota zisko egina duzuenak, Nik berpiztuko zaituztet (edo konponduko dizuet) eta.