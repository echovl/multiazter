Docutec Xabi Alonso: «Futbol jokoa kate lana da, eta ni komertzial bat naiz» Probokazioa... kazetariak ere badira zikinak... beti pertsonaia estutzen... errazena, ukabilaz mahaia jo, grabagailua lurrera bota, eta alde egitea... Baina horrelakorik ez du egin Xabik. Galdera ikurrik makurrenari ere hitza zuzendu dio. Eta estimatzen diogu, zinez. Urte beteko Real glorioso hartako pieza gako bat izan zinen. Liga irabaz zenezaketela noiz sinistu zenuten? Etxean Real Madrili irabazi genionean. Partida hura oso berezia izan zen, dena nahi bezala atera zitzaigun, lehen zatian hiru gol sartu genituen, nik laugarrena sartu nuen, eta hura mahaiaren gainean kolpe bat jo eta «gu ere hemen gaude» esatea izan zen. Ordura arte «ea Championseko postu bat ziurtatzen dugun» pentsatzen genuen, baina handik aurrera «orain jada ligaren bila joan behar gara» esan genuen. Eta liga hura ez irabaziaren pena beti bihotz barruan edukiko dut, futbolean gauzak dauden bezala, Realarekin liga irabaztetik hain gertu egotea oso-oso zaila da. Orain atzera begira jarri eta pentsatzen duzu: «Ia-ia Realarekin liga irabazi genuen...» kar-kar-kar-kar! Badirudi ezinezkoa dela. Baina momentu onak ez ezik Realarekin sufritzen pasatakoak ere ez dira ahaztekoak izango... Ez dauzkat ahazteko. Realean pasatako hiru urteetatik bitan beheko postuetan galduta ibili ginen, eta hortik begiratuta askoz luzeagoa egiten da urtea. Nahiko aste eta hilabete gogorrak izan ziren, baina asko balio izan zuten, sufrimendutik askoz ere gehiago ikasten da. Eta batik bat, norberak ere ikasi egiten du sufritzen. Lo asko galtzen zenuen? Nik, gauzak gaizki edo ondo joan, beti, partidaren ondoren ez dut lorik egiten. Astean zehar bai, nahiko ondo egiten dut. Partida osteko lo hartu ezinak arrazoi fisikoak ditu, nekatuta egoten zara, eta oraindik tentsioa botatzen aritzen zara. Agian egunkarietan ateratzen ziren berriak ikusiz ere galduko zenuen loa; halako taldek fitxatu nahi zintuela, beste halakok ere bai... Ez zen kontua gutxi ibili. Bai, baina egunkarietan esaten diren gauzen %5a bakarrik da egia, eta ez da gezurra interesak egon zirela, baina benetako eskaintzak bi bakarrik jaso zituen Realak: bat Real Madrilena, eta bestea Liverpoolena. Hara abiatu aurretik, zer zen zuretzat Liverpool? Fitxatu baino lehenagotik maitasun berezia nion, Liverpoolek xarma handia du; historia handi hori, Anfield zelaia, bertako tradizioak, abestiak... Ingalaterrako zelai guztietan daude kantu eta kontu mitikoak, klub bakoitzak bere historia du eta zaleek historia guztia dakite, baina Liverpool berezietan bereziena da. Bai neuk eta bai euskaldun askok maitasun berezia diogu Liverpooli. Horrek lagundu zidan baiezkora erortzen, eta behin hara iritsi nintzenean, jabetu nintzen, nekizkien berezitasun horiek guztiak egiak zirela, eta ez nekizkien pila bat ere bazirela. Zein adibidez? Nik banekien Ingalaterran orokorrean, eta Liverpoolen partikularki zaleen pasioa eta errespetua izugarriak direla, baina Liverpooleko jokalaria izanda barrutik sentitzen duzu hori dena, entzuten dituzu abestiak, ikusten dituzu Anfielden bertan dauden gauza bereziak: aulkitxoak, aldagelak, ateak, harmaila bat... Detaile gutxi dira baina bata besteari gehitu eta esaten duzu: «A zer historia klub honena!». Ateak, aldagelak, harmailak... azaldu ezazu gehiago. Zutoinak dauden inguruan ehorzketa asko egiten da. Jende askok eskatzen du hil ostean bere hautsak Anfielden zabaltzeko, eta halaxe egiten da. Hori dela eta, orain beste zelai bat egiteko proiektua dago, baina Anfielden ezin izango dira etxeak egin hor dauden hautsak ezin direlako etxepeetan sartu, parke bat egin beharko da. Aldagelak ere baditu berezitasunak. Kanpokoen aldagelako lurra etxekoona baino askoz ere irristakorragoa da. Horrez gain, gure aldagela besteena baino askoz ere txikiagoa da, eta gure aldageletako atea ere bai, askoz txikiagoa, handik ateratzean gu handiago sentitzeko. Eta ateratzen zarenean eta zelaira bidean zoazenean hantxe dago This is Anfield koadroa, zelaira jauzi egin baino lehen hura ukitzen duzu. Oso berezia da. Nork asmatu zituen horiek denak? Bill Shanklyk. Liverpooleko entrenatzailea izan zen, oso tipo berezia, bere jokalariak motibatzeko asmatu zituen horiek denak. Ez al ditu jokalari bakoitzak bere zapatak garbitzen? Garai hartan gehiago egingo zen hori orain baino, baina oraindik ere neurri batean betetzen da. Astean zehar zuk garbitu behar dituzu zure zapatak, entrenamenduetako zapatei zuk pasa behar diezu zepiloa, zuk grasa eman, dena norberak egiten du. Niri harrigarriena egiten zaidana beste lekuetan hala ez izatea da. Realean eta beste klubetan egunero pasatzen da botileroa jokalarien zapatak garbitzera. Liverpoolen ere asteburuetan etortzen da, partidetako zapatak hark garbitzen dizkigu, baina astean zehar gu moldatzen gara. Joera handia omen dago zaleak kanpoko partidak ikustera ere joateko. Bai. Kanpoko partida bakoitzera hiru mila zalek jarraitzen digute. Eta gehiago ez joateko, arazoa ez da jendea falta dela, arazoa da ezin direla sarrera gehiago lortu. Europara mugitzen garenean beti bost mila zale edo joaten dira, eta azken partida batean hamar mila zale genituen kanpoko partidan. Gainera ez da joatea bakarrik, entzun egiten dituzu, eta badakizu hor daudela. Azkenerako, beti jokatzen dugu erdi etxean. Liverpool, iraultza industrialaren hiria, langileriaren hiria, eta bere ikurra futbol taldea. Gaur egun futbol taldea multinazional bat da. Bai, Liverpoolen nazionalitate asko nahasten dira, baina oraindik badago bertako nukleo bat: Gerrard, Carrager, biak dira bertakoak. Gainera, ikusten duzu nolakoak diren, ikusten duzu Liverpooleko kaleko jendea, eta segidan ohartzen zara hortik datozela. Baina zaleei ez zaie hainbeste inporta kanpokoak egotea, axola zaie bertako jendeak ere jokatzea taldean, baina batez ere zu Liverpooleko jokalaria izateari ematen diote garrantzia, ez nondik iritsi zaren. Eta zuk pixka bat erantzuten baldin baduzu, bai zelaian eta bai zelaitik kanpo asko babesten zaituzte, oso tratu ona ematen dizute. Nola bilatzen du bakoitzak bere lekua hain gazte, eta hain talde handi eta koloretsuan? Bakoitzaren izaeraren araberakoa da hori. Garbi dago futbolean maila txukuna baldin baduzu, horrek beste jokalariekin harremanak edukitzea asko errazten duela. Lehenik errespetua mantendu behar duzu, isil-isilik sartzen zara, saiatzen zara ikusten eta ikasten, belarriak ere irekita edukitzen, eta zelaian errespetua irabazten baduzu hori errazago trasladatzen da beste alorretara ere. Orduan sartzen zara beraien dinamikan, eta bromak egiten ere has zintezke. Futbola ere kateko lana da? Bai, bakoitzak bere funtzioa du, zure postuaren arabera eginbehar bat duzu, zure lana berezia da. Alde horretatik begiratuta futbola enpresa bat da, eta jokoa kate lana. Denek dute lan ezberdina baina denek helburu bera. Zu kate horretako begirik funtsezkoenetakoa zara... Ni komertzial bat naiz, bitartekari bat. Hor erdian jartzen naute, baloia atzetik hartu, eta aurrera pasa behar dut. Hori da komertzial baten lana. Baloia ahal den modurik onenean erosi behar dut aurrena, eta gero ahal denik eta eskaintza onena eginda aurrera saldu. Ni ere horrek aberastuko nau. Komertzial bat bezala bila eta bila ibiltzen zara, zer non salduko. Erosterako beti jakiten duzu gero non salduko duzun baloia? Hori da lan egiteko erarik onena, baloia hartu aurretik nora eraman pentsatua edukitzea, baina askotan ez da jakiten. Batzutan ez duzu inolako irteerarik aurkitzen eta orduan sortzen dira arazoak. Kontua da oso azkar pentsatu behar dela, eta erabakiak segundo batean baino gutxiagoan hartu behar direla, horixe da goi mailako futbola eta beste maila bateko futbola ezberdintzen duena: abiadura. Enpresa, kate lanak, komertziala, saldu erosiak... Baloia gustura zebilen, baina orain dira komeriak; finantzen munduan bezala iruzur istorioak azaldu berri dira Italiako futbolean. Zer diozu? Harrituta gelditu naiz, ez nekien horrelakorik. Oso zaila iruditzen zitzaidan hori gertatzea, eta hainbeste urtean hala ibili izana, ez dakit... Nik beti pentsatu izan dut gauzak nahiko garbi zeudela, harritu egin naiz. *laburtua.  http://www.argia.com/online/htdocs/online.htm