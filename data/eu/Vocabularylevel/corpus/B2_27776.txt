Docutec Kontsumoa eta baloreak Kontsumitzailea gizarteko botere nagusi bihurtzen ari da. Kontsumitzaileak produktua aukeratzerakoan balio etikoei gero eta gehiago begiratzen omen die. AMATIÑO   Kontsumoa mendebaldeko gizarte aurreratuaren bosgarren indar bihurtzen ari da. Legebiltzarra, Jaurlaritza eta Botere Judiziala Zuzenbidezko Estatuaren hiru indarrak badira eta kazetaritza, berriz, laugarrena omen, kontsumitzaileak dira, gero eta gehiago, bosgarren indarra.Ia XX menderarte, bezeroak onena eta merkeena erosi besterik ez zuen egiten, bere oinarrizko premiei erantzuteko. Geroxeago, XX.mendean, erosi aurretik markak aukeratzen ikasi zuen, izenaren arabera produkturik fidagarriena hautatzeko. Orain, aldiz, erosi aurretik, hautatu ezezik marka epaitu ere egiten du erosleak. Kontsumitzailea hasia da produkzio-etika neurtzen eta nolabaiteko baloreak saltzaileari eskatzen. Prozesu hau hasi baino ez da egin baina, finkatzen den neurrian, sekulako eragina izango du gizartean, kontsumitzaileak hainbat urtetik behin baino ez baitu botorik ematen eta ia egunero, ostera, erosten. Gallup-en inkestak 1995 urtean frogatu zuen lehen bider, britainiar kontsumitzaileen artean hamarretik sei hasiak zirela salerosketaren ondorio etikoez arduratzen eta gertu leudekeela produkzio-katean zehar giza-eskubideak kontutan hartzen ez zituzten produktuei boikota egiteko. Lau urte geroago, Estatu Batuetako pertsona helduen %25k aitortu zuen, prezio eta kalitate berean, markaren gizarte-erantzukizuna zela gehien kontutan hartzen zuena erosteko orduan. Zer esanik ez, jakina, kontsumitzaileen artean indartzen ari den balore-andana hau ez dela politikoa, etikoa baino. Ez du alderdi-ideologiarik helburu, "gizarte-ekologia" baino. Nonbait, kontsumitzaileak konturatzen hasiak dira mundua aldatzeko giltzik ahaltsuenetakoa kontsumo arduratsua dela. Enpresa eta marka ezagunak jabetu dira honezkero kontsumitzaileen artean nagusitzen ari diren balore berriez, eta saltzaileen kezka horren lekuko dira giza-eskubideak, garapen iraungarria, lege-baldintzak eta Hirugarren Munduarekiko elkartasuna segurtatzen dituzten iragarkiak. Egia esan, oraindik gutxi dira euren jokabide etikoa agirian iragartzen duten markak, baina marka guztiak dira balorerik ezagatik salatuak izatearen beldur direnak.