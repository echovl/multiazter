Docutec Gizenak lehenago hiltzen dira 40 urterekin pisu gehiegi dutenek sasoian daudenek baino hiru urte lehenago hiltzeko arriskua dute, eta horrek esan nahi du, bizi-itxaropenari dagokionez, obesoa izatea erretzea bezain txarra dela, ikerketa batek dioen bezala. Ikerketa hori aditu holandarrek egin zuten, eta urtarrilean argitaratu zen Annals of Internal Medicine izeneko aldizkari ospetsuan. Gainpisua duten ez-erretzaileek, obesoak izan gabe ere, hiru urte galtzen omen dituzte, batez beste. Obesoak, noski, oraindik ere lehenago hiltzen dira. Gehiegizko pisua duten emakumeak 7,1 urte gutxiago bizi omen dira, batez beste, eta gizonezkoak 5,8 urte lehenago hiltzen dira. Ideia hori (alegia gehiegizko pisua duen pertsona batek bizi-itxaropen laburragoa duela) aspalditik zebilen zientzialarien ahotan, baina hau izan da zenbat urte galtzen diren kuantifikatu duen aurreneko ikerketa-lan serio eta onartua. "Ikerketak adierazten du 30-40 urterekin gainpisua duenak, baita ondoren pisua galtzen badu ere, hiltzeko arrisku handiagoa duela", azaldu zuen Serge Jabbour doktoreak, Filadelfiako Thomas Jefferson Unibertsitateko Ospitalean pisua galtzeko klinikaren zuzendari denak. Eta erretzaileentzat emaitzak oraindik okerragoak dira. Emakume erretzaile obesoak 7,2 urte lehenago hil ziren pisu normala zuten emakume erretzaileak baino, eta ez-erretzaileak baino 13,3 urte lehenago. Gizonezko erretzaile obesoak 6,7 urte gutxiago bizi dira meheak baino. Ikerketa hau 3.457 boluntariorekin egin zen AEBetako Massachusetts-en, 1948. urtetik 1990era bitartean. Eta informazio horiek Holandako Groningem-eko Unibertsitatean aztertu ziren.    