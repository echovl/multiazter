Docutec Lehen sorospenak: gurasoentzako gidaliburua¹ "Lehen Sorospenak: gurasoentzako gidaliburua" bost pediatrak izandako ideia baten emaitza da. Gidaliburu horrek larrialdietako zerbitzuetan gehien ikusten diren gaixotasunei aurre egiteko aholku batzuk laburbiltzen ditu. Hona hemen, adibide gisa, gidaliburu honen zati batzuk. Sukarra Gorputzeko tenperaturaren igoera da (>38 ºC besapean eta >37,5 ºC hiru hilabete baino gutxiago duten umeetan). Sukarraren eragile nagusiak birusek eragindako infekzioak dira; beraz, askotan sukarrak ez du antibiotikorik beharko. Umea arropa gutxirekin edukitzea eta, behartu gabe, likido ugari eskaintzea komenigarria da. Haurrarengan eragina duenean bakarrik tratatuko dugu sukarra. Horretarako, medikuak agindutako antitermikoak bakarrik erabiliko dira eta agindutako dosietan. Ez da komenigarria antitermikoak txandakatzea, albo-ondorioak eta dosi-akatsak gertatzeko arriskua handitzen baita. Sukarrari ez zaio beldurrik eduki behar, baina kasu batzuetan umea larrialdietara eraman behar da: 3 hilabete baino gutxiago dituenean, logura handiarekin edo kexati dagoenean, buruko min handia duenean edo gorakoka dabilenean, lehen konbultsioa izatean edo azalean presioarekin desagertzen ez diren orban gorriak azaltzen zaizkionean. Sukarrak eragindako konbultsioa Gehienetan sukarraren lehen sintoma da konbultsioa, eta epe arriskutsuena da 6 hilabetetik 5 urtera. Sukarra eragiten duen edozein infekzio arruntek eragin dezake konbultsioa. Nahiko ohikoak dira konbultsio hauek (% 3-5) eta familia berean kasu bat baino gehiago aurkitzen dira askotan. Umea arnasa hobeto hartu ahal izateko, etzanda ipini eta ingurunean dauden gauzak urrundu behar dira minik hartu ez dezan. Ahotik ez zaio ezer eman behar. Nahi izanez gero, sukarra jaisteko parazetamola duen supositorioa jarriko diogu. Beti komenigarria da medikuarengana eramatea, baina gehienetan ez da proba berezirik behar diagnostikoa egiaztatzeko. Sukarrak eragindako konbultsioek pronostiko oso ona dute eta umeak lehen zeukan osasun-egoera berera itzuliko da. Gorakoak eta beherakoak Gaixotasun askok sor dezakete gorakoa, eta askotan ez dugu aurkituko eragile zehatza. Gastroenteritisa da gorakoen arrazoi nagusia. Kasu hauetan beherakoak ere ager daitezke. Gastroenteritisak normalean ez du tratamendu berezirik behar eta hidratazioa da zaindu behar duguna (deshidratazioaren sintomak: egarri bortitza, begi barneratuak, ahoko mukosa lehorra, azal lehorra, gernu edo malko jario gutxitua...). Goserik ez duen bitartean ez dugu umea jatera behartuko. Gorako egin eta 15-20 minutu geroago, likidoak eskainiko dizkiogu pixkanaka (10 ml, 10-15 minututik behin). Aho bidezko hidratazioa da egokiena. Beherakoen kasuan ez dago deshidratatzeko hainbeste arrisku, baina etengabe botaka ari denean umea larrialdietara eramatea komenigarria da zain barnetik hidratazioa mantentzeko. Batzuetan, gorakoak egiterakoan egindako indarraren ondorioz, orban gorri txiki batzuk ager daitezke lepotik gora bere kasa desagertzen direnak. Otitisa Erdiko belarriko infekzioa goiko arnasbideetako infekzioen konplikazio arruntena da, batez ere ume txikietan. Gehienetan analgesiarekin bakarrik sendatzen dira 48-72 ordutan, antibiotikorik behar izan gabe. Belarriko mina, sukarra, gorakoak, belarriko likidoaren jarioa... dira sintoma nagusiak. Belarriko mina eta sukarra kentzeko, ibuprofenoa edo parazetamola erabiltzen dira, belarri barnean ezer bota gabe. Sukarrarekin edo belarriko minarekin jarraitzen badu 48 ordura, pediatrak berriz baloratu beharko du. Umeak buruko min handia badu, botaka badabil edo belarriaren atzean belarria aurrerantz bultzatzen duen hantura gorri bat agertzen bada, medikuarengana lehenago joan beharko dugu. Bukatzeko esan, larrialdi batean erabiltzen diren etxeko erremedio zaharrak batzuetan oker daudela eta, beraz, egin behar dena gogoratzea garrantzitsua bada ere, egin behar ez dena oraindik gehiago: Torniketea azken aukera da odoljario bat kontrolatzeko. Sudurreko odoljario batean burua ez da atzeraka bota behar, aurrera baizik. Ez saiatu sudurrean edo belarrian sartutako gorputz arrotzak ateratzen, barrurago sartzeko arrisku handia dago-eta. Toxiko bat irentsi duen bati ez eman inoiz ura gatzarekin gorakoa eragiteko, ezta ura bakarrik ere, honek toxikoaren xurgapena bizkortzen baitu. Bere tokitik kanpo dagoen giltzadura bat ez behartu, bertatik pasatzen diren arteria, zain edo nerbioak mindu daitezke-eta. Haustura bat duen bati ez iezaiozu ezer eman ahotik hartzeko, ezta mina kentzeko ere, honek kirurgia galaraziko luke-eta. Kremailera ez behartu prepuzioa bertan eutsita gelditu bada. Kremaileraren barruko aldea moztu eta bi alboak banatzen saiatu beheko aldetik hasiz. Nerea Martin, Donostia Ospitalea ¹ Donostia Ospitaleak 2007. urtean antolatutako II. Joanes Etxeberri sarira aurkeztu eta aipamen berezia jasotako lana.