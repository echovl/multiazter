Docutec Peio García Amiano: «Euskal sukaldaritzak duen altxorretako bat da odolkia» Gastronomoarekin elkarrizketa. Odolkiaren gorazarrea egiten du. Denboraldirik zirraragarriena izateaz gain, gogorrena ere bada udazkena Peio García Amianorentzat. Lehiaketaz lehiaketa, erakustaldiz erakustaldi, ibiliko da datozen hilabeteetan odoloste eta mondejuen kalitatea epaituz. Gastronomia herrikoiaren alde lan asko egiten ari den Intxaurrondoko Artzak-Ortzeok elkarteko kide da Peio. Donostiar auzo honetan, etorkizunean Euskal Herriko Kultur Gastronomia Etxea izango den Yeyette etxean hitz egin dugu berarekin. Odolkia jatea modan dagoela ematen du... Baietz esango nuke nik, baina hemen indarrean dagoena ez da produktu bat bakarrik, euskal gastronomia baizik. Urte oparoak ari gara izaten sukaldaritzan, komunikabideei esker hein handi batean. Gaur egun, jaten dugunari garrantzi handia ematen diogu. Odolkiak berak, esate baterako, orain baino grasa gehiago zuen lehen. Gure gizarteak osasungintza-arau zorrotzak ditu, eta horrek nolabaiteko kalitatea bermatzen du. Garai bateko baserritarretatik egungo mondejugile eta odolkigileetara aldaketa handia al dago? Ez dut uste. Artisauak dira gaur egungo egile guztiak. Beren baserrietan ikasi dute. Dena den, odolki guztiak ez dira berdinak; bakoitzak bere sekretua du. Sekretua, batez ere, espezieetan dago, osagai guztien arteko oreka lortzean, alegia. Generoa freskoa izateak eta tripak ondo garbitzeak ere zerikusi handia dute. Odolkiarekin plater berriak sortzen ari dira goi mailako sukaldariak... Puddinga, zopa, hojaldrea, kroketak, errebueltoa, piper beteak eta hainbat gauza egin daiteke odolkiarekin. Sukaldariak euskal produktu tradizionalak oinarritzat hartu eta berrikuntzak egiten ari dira. Herri honetako produktuei bide berriak zabaldu behar zaizkie. Espainian ezagunak dira dagoeneko gure odolkiak. Azken urteotan hasi gara gure produktuak kanpora ateratzen eta ezagutzera ematen. Jaki hauen labela edo antzekoren bat sortzea pentsatu al da? Poliki-poliki joan behar du prozesu honek. Kalitatea Fundazioa gai hau ikertzen ari delakoan nago. Dena den, garrantzitsuena produkzioa egotea da; produkziorik ez badago labela ateratzeak ez du zentzu handirik. Jateko garaia iritsi da. Odolkiak babarrunekin jan behar al dira derrigorrez? Betidanik horrela egin dugu. Baserritarren plater tradizionala izan da. Niretzat, pintxoan jaten bada zapore hobea du odolkiak. Azken finean, joera horrekin, bi plater bat bihurtzea nahi da, eta horrela ez dago besterik prestatu beharrik. Nik zera defendatzen dut: babarrunak, odolkiak eta azak ontzi ezberdinetan egosi eta gero norberak har dezala nahi duena. Euskal Herrian daukagun altxorretako bat da odolkia. Lehia gero eta biziagoa, eta nonahi gainera... Bai, Beasainen, Ormaiztegin, Zumarragan, Ordizian... ia leku guztietan dago. Mondejua, beharbada, Zaldibia eta Gaintza inguruan egiten da. Garai honetan, leku askotatik deitzen digute epaimahaikide lana betetzeko edota aholkuak emateko. Produktua ezagutzera ematen ari da. Agian, dastaketa gehiago egin beharko lirateke. Gertatzen dena da taldeak ez duela behar bezainbesteko sendotasuna eta heldutasuna produktua promozionatzeko.  