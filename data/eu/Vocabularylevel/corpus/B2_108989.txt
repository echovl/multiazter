Docutec Astean behin zinemara: Suzanne Bier-en "Open Heart" Azken mendearen bukaera aldeko zinemagintzaren iraultzarik handienetako bat mugimendu estilistiko eta etiko bat izan zen, 'Dogma Mugimendua' izenekoa, zinegile gazte daniar batzuek sustatua eta bultzatua. 'Dogma'-ren asmoa zinema klasikoaren eta tradizionalaren parafernaliatik libratzea da, beste mota bateko zinema egiteko, apaltasunean oinarritua, tresneria astunaren beharrik gabe, gehiegizko aurrekontuak eta itxura gabeko efektu bereziak alde batera utzita. Inposizio horiek, itxura batean gauzatu ezinak eta absurdoak, beren erradikaltasunari esker, gizon-emakumeen kontzientziak astindu ditu, eta istorio batzuk zinema-hizkera sortzeko era berri batera hurbildu. Adibidez, Thomas Virtenberg-en 'Celebración', Lars von Trier-en 'Los idiotas', Soren Kragh-Jacobsen-en 'Mifune', Lone Cherfig-en 'Italiano para principiantes', edo gaur aurkezten ari garen Susane Bier-en 'Te quiero para siempre', eta beste asko, 31 film osatu arte. 'Open heart' edo 'Te quiero para siempre' filma izan zen, nire ustez Donostiako azken Zinemaldian aurkeztu zirenen artean sariak ematean bazter batean utzi zuten lana. Suzanne Bier-en film daniarra planifika ezin daitekeen bizitzaz ari da, halabeharrak aurreikuspen guztiak apurtzen baititu. Estilo barnekoia erabiltzen da, - eta hori Ibsen edo Strinberg antzerkigile maisuei zor zaie, baita Vilgot Sjöstrom, Karl Theodor Dreyer edo Ingmar Bergam zinegileei ere-, filma aurpegien intimitatean sartzen da, pertsonaien nahigabeak, zalantzak eta bizitzako astinduak ikusleei erakutsiz. Zezilia eta Joakim ezkontzear daude, baina dena apurtuta geratzen da Joakimek istripua izan eta tetraplegiko geratu delako. Gauzak gehiago nahasteko, eta korapilatzeko, istripua eragin zuen emakumearen senarrarekin maitemintzen da Zezilia, hiru seme alabaren aita zoriontsu batekin. Filmean, kolpe latz horrek bizitzan eragiten duen hurbilpen hori ez da astuna eta iluna ikuslearentzat, genero horretako maisuek egin ohi duten bezala, bizitasunaz, ironiaz eta umorez betea baizik. Tragedia handienetan ere sor daiteke irribarre bat, agian goibela, baina itxaropenari ateak zabaltzen dizkiona, nahiz eta amets hutsa izan. 'Dogma' mugimenduko film bakoitza aldaba-hots bat da guretzat, eta garbi uzten du nahi duen edonork egin dezakeela zinema, mugak ez dituela diruak jartzen, izar handien gabeziak, edo efektu berezi sofistikatuak lortu ezinak. Alderantziz da kontua, gogoa, ideia garbiak, gidoi on bat, antzezle trebeak eta proiektua burutzeko erabaki irmoa dira lan horretan eragilerik nagusienak proiektua behar den bezala burutzeko.