Docutec Ez horren agudo Abiadura handiko trena aitzaki hartuta, idazleak konparazioa bitxia egiten du garraio moten inguruan. Kalkulu zaharra da hau; aldian aldian, baina, gogoratu beharko litzatekeena da nire kontuak dira datozenak; bakoitzak badu bereak ateratzea. Autozalea. Denboraz ari, autoa erabiltzen duenak, egun arrunt batean, behar izan dezake: 30 mt., lanera joan eta inguruan aparkatzeko (lana etxetik hamar-hamabost kilometrora du). 15 mt., arratsaldean lanetik supermerkatura joateko (edo: eskolara haurren bila, zinemara, mendira...) 20 mt., supermerkatutik etxera etortzeko.Diruaz ari, autoaren gastuak dira (egun batekoak; bataz bestean): gasolina, 5 euro. edonongo parking edo peajea dela medio: euro 1. autoa ordaintzeko, 15.000 euro (autoaren prezioa) zati 3.650 egun (autoak hamar urte iraungo duela emanda): egunean, 4 euro. autoaren gainerako gastuak (aseguruak, zergak, garajea, isunak, ospitaleak, akzesorioak, eta abar:) egunean, 2 euro. Beraz: autozaleak bere autoarentzat egunean 12 euro gastatzen ditu.Izanez gero autozale honek 1.120 euroko soldata, esan nahi baita, orduko 7 euro kobratzen baditu, egunean ia 2 orduz lan egin behar izan du autoa ordaintzeko bakarrik.Beraz, orain arte: autozaleak xahutu du (beti ere, egun bateko) ordu 1 autoa erabiltzen, eta 2 ordu autoa erabili ahal izateko diruak irabazten. Ez dugu kalte psikologikorik aipatuko, edo-ta besterik; batto bakarrik: autozalea astean bitan gimnasiora joaten da (ordubeteko bi saio), eta igandean goizpasa (5 ordu) egiten du paseoan edo bizikletan ibilki. Aipatzen dut zeren, bistan da, egunero oinez edo bizikletaz ibiltzen denak ez baitu sasoian egoteko kirolik, edo aparteko kirolik egiteko beharrik. Niri, autozaleak bere autoan edo hari begira edo hark sortzen duen nekea arintze aldera egunean 4 ordu ematen dituela, ateratzen zait. Oinezkoa. Oinezkoak, egun korriente batean, beharko lituzke: lanera joaten, 2 ordu. (Kalkulu honetan bada tranpa bat, autozalearen mesedetan, zeren errepide-sistemak berak ezarri baitu distantzia; bistan da, errepide modernorik ez zegoenean, jendea ez zela orain bezain komunzki etxetik 12 kilometrora dauden lanetara joaten.) lanetik etortzen, 2 ordu. Oinezkoak erosketak bere auzoko dendan egiten ditu. Ibili dabilela, diru gastu gutxi du. Ez baldin badu nahi, ez du kirolik egiteko beharrik.Oinezkoak, ateratzen zait niri, egunean 4 ordu beharko lituzke bere oinezko aktibitatean. Bizikletazalea. Bistan da bizikletazaleak oinezkoak baino esfortzu eta denbora hagitz gutxiago beharko lituzkeela: bizikletazaleak ordu t'erdian egingo luke lanera joan-eta-etorria. oinezkoak bezala, erosketak etxe ondoan egingo lituzke, eta ez luke izango jai-egunetan «kirola egitera» joan beharrik inora. bizikletaren gastuak (haren prezioa: 300 euro, eta geroko gastuak), bizikletak iraungo dion hogei urteetan zehar banaturik, egunean 5 zentimo eskasekoak izan daitezke. Abiadurak. 24 kilometro 4 ordutan egin ditugu oinez: abiadura orduko 6 kilometrokoa da.Autoz (supermerkatuko itzuliagatik) 35 kilometro egin ditugu: abiadura (35 km / 4 ordu) orduko 8 kilometrokoa da.Bizikletaz ordu t'erdian egin ditugu 24 kilometro horiek: abiadura orduko 16 kilometrokoa da. Abiadura Handiko Trena. Ezin, ordea, ez oinez, ez bizikletaz lanera joan. Ez bizikletazaleek, ez oinezkoek, ez dute ibiltzeko biderik. Demokrazia industriala da hori: «horiek gixajo horiek, makinatik kanpo nola baitauden, ez du merezi preokupatzea». Hala bada, garraio-sistema artifizialen geroz eta menpekoagoak gara, eta gauzak, esanak esan, okertu baizik ez lirateke egingo tren parte txarreko horrekin, zeren, zenbat eta abiadura azkarragoan ibiltzeko diseinatuta egon garraio-modu bat, orduan eta jende gutxiagok erabili, eta orduan eta lagun gehiago baztertuta geldituko baita. Tren horren abiaduraz, berriz, papera eta lapiza utzi gabe, aise egin dezakeguna da, lehengo edo beste parametro batzuen arabera kalkuluak atera. Hauek izan litezke erantzun beharreko galderak: distantzia handiez ari garela emanik, eta beraz, zapatillak eta bizikletak oraingoz etxean lagata, parte txarreko AHT-rekin, orain busez, trenez edo abioiz joan ezin garen nora joaten ahalko ginateke? Eta: merkeago? Eta: arinago joango al ginateke?