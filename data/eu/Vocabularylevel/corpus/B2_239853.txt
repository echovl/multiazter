Docutec Euskaraz bizitzea da politena Lehendakariak euskara ikasteaz eta euskaraz bizitzeaz hitz egiten du: "euskaraz bizitzea izan da nire bizitzan izan dudan gauzarik politena". Juan Jose Ibarretxe "Euskaraz bizitzea izan da nire bizitzan izan dudan gauzarik politena" XABIER LETONA/   Euskaldun berri bati baino gehiagori entzun izan diot euskaraz bizitzeak -ez euskara ikasteak bakarrik- inguratzen duenarekiko pertzepzioa aldatzen duela. Gertatu al zaizu zuri halakorik? Ez dakit, hori bakoitzak bere modura biziko du. Nire eskarmentua euskararekin mundiala izan da, oso polita. Hain zaila da euskara ikastea? Ez naiz objektiboa horretan. Zerbait egiteko maitasuna klabea da eta nik maite dut euskara. Niretzat ez da zaila izan. Nire bizitzaren lehenengo zatian ezinezkoa izan zen euskaraz hitz egitea: etxean, eskolan, institutuan, unibertsitatean... beti erdaraz aritu nintzen. Unibertsitateko azken kurtsoan bost ikaslek Euskalduntzen 1 liburu haietako batekin ekin genion sekulako ilusioarekin, baina enpresa munduan hasi eta ez nuen aurrerapenik izan. Gero berrogeitaka urterekin heldu nion berriz eta hasieran pentsatzen nuen adin horrekin ezin izango nuela beste hizkuntza bat ikasi. Jakina, konturatu naiz ez dela horrela eta klabea maitasuna dela... Maitasuna eta kargua? Ez, maitasuna da klabea. Karguan hasi aurretik hasi nintzen euskara berriz ikasten. Bestetik, niretzat ezinezkoa zen edo oso zaila lehendakari izatea eta euskaraz ez jakitea. Lehendakari izateko garrantzitsua da euskara, baina niretzat politena eta garrantzitsuena euskara familian erabiltzea izan da. Alaba nagusiak 20 urte ditu dagoeneko eta lehenengo 16-17 urteetan gazteleraz hitz egin dugu eta azken urtetan euskaraz. Badakizu zer den hori niretzat! Sentimenduez ere euskaraz hitz egiten dugu jada eta hori sekulako aldaketa kulturala da. Euskaraz bizitzea izan da nire bizitzan izan dudan gauzarik politena edo politenetakoa. Gernikako Estatutuak baditu 25 urte jada eta, hala ere, oraindik badira gauza harrigarriak euskararen eremuan. Eusko Legebiltzarrera sarri joan naiz elkarrizketak-eta egitera, eta askotan lehen kontaktua duzun pertsona, sarrerako ertzaina, erdaraz zuzentzen da zuregana. Gaur Lehendakaritzara sartu naizenean ere berdin gertatu zait. Sinbolikoki gogorra da. Asko egin dugu, baina egia da, asko daukagu egiteko eta bidea luzea da. Baina duela 30 urte geneukan egoerak eta egungoak ez dute zerikusirik, zorionez. Bai, zalantza barik, baina esaten ari naizena da ea horren leku sinbolikoetan kontu gehiago ez ote litzatekeen izan behar. Segurtasun kontuetan ez dakit, baina Lehendakaritzan euskaraz bizi gara neurri handi batean eta Gobernuan eta sailburu batzuen artean euskaraz hitz egiten dugu. Nik hemen euskaraz hitz egiten dut egun osoan eta zuk ere ez duzu izango inolako zailtasunik hemen euskaraz hitz egiteko. Euskararen itzalen artean da erabileran aurreratzeko dagoen zailtasuna. Erabileraren sustapenean oinarrituko da datozen urteetako erronka. Prest al da Jaurlaritza jauzi handi horri behar bezala ekiteko, aurrekontu, eredugarritasun, elkarlan eta abar luzean? Euskararen Aholku Batzordean egina dago hausnarketa hori. Argi dugu helburua euskara kaleratzea dela. Duela 25 urte kopuruaren apustua egin zen, trantsizio garaiko elebitasun kopurua oso txikia baitzen -%13-14- eta oraingoa %33-34koa da. Orain helburu kualitatiboak ditugu: batetik, kalean, kirolean, lanean, administrazio publikoan... denean erabiltzea; bestetik, kalitatean eragitea.  