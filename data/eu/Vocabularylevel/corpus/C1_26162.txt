Docutec On-line bankuak Internet sarearen bidez bankuetxeekin lan egiteko aukerak aztertzen dira artikulu honetan. Modu honetan jardutearen abantailak eta duen hedadura aipatzen dira. Etxetik irten gabe banku-gestioak egiteko bidea bederatzigarren hamarkadako lehen urteetan hasi zen berdintzen, telefonoari esker. Nolanahi ere, formula horrek ez zuen berebiziko arrakasta lortu baina gaur egun finantza-erakunderik gehientsuenek eskaintzen duten zerbitzu berriaren aitzindari izan zen: on-line bankuarena, alegia. Oraingoz behintzat, banku eta aurrezki-kutxek hiru aukera hartzen dituzte merkatura begiratzeko unean: Internet, bulego eta telefono bidezko banku-zerbitzuekin batera, beste kanaletako bat dela onartzea; Sarean bakarrik lehiatzeko berariazko bankuak sortzea; edo hirugarren bidetik, bien aldeko apustua egitea. Une honetan bertan banku elektronikoek Estatu espainiarrean 644.000 bezero dituzte, hau da, Interneten erabiltzaileen %18 eta guztirako biztanleriaren %1,6, Arthur Andersen Consulting eta BSCH Investment erakundeek plazaratutako azterketetan bildu diren datuen arabera. Ratio hauek eta Estatu Batuetako bezero-kopurua elkarren aldean jarriz gero, oraino ibili beharreko bidea luze dela ikusiko dugu, aise ikusi gainera: Estatu Batuetan, izan ere, horrelako zerbitzuak 14,2 milioi erabiltzailek baliatzen dituzte, hau da, zibernauten %18,2k edo, nahiago bada, guztirako populazioaren %5,2k. On-line bankua: erraz eta azkar On-line banku edo kutxan sartzeko sistema soil-soila da, benetan. Aski dugu bezero garen ohiko sukurtsal edo bulegoan zerbitzu horretarako irispidea eskatzea. Era horretan, dagokion password edo pasahitza emango digute eta, pribatutasun-berme osoarekin, toki seguruan sartzeko moduko klabea zehaztuko zaigu, pasahitz horri esker. Bertan, bankuko bezeroari bere kontu korrontea edo beste zeinahi produktu erakutsiko zaio (zor- zein kreditu-txartelak, gordailuak, etab.). Orrian sartu nahi duen guztietan eskatuko zaizkio erabiltzaileari kasuan kasuko pasahitzak eta, bertan izanez gero, banku-sukurtsal tradizionaleko leihatilan edo kutxazain automatikoan arituko litzatekeen konfiantza berberarekin egin ahal izango ditu gestioak. On-line zerbitzuen bidez konplexutasun-maila altu samarreko finantza-eragiketak egin daitezkeen arren (Burtsako akzioak erosi, gordailuetan dirua inbertitu, herri-zorra harpidetu, etab.), aukera horretaz balia daiteke bezeroa leihatilako ohiko kontsultategia bailitzan, transferentzia soilak egin ahal izateko. Hauxe dauka, bada, Sareko bankuak abantaila handia: horrelaxe diseinatua izateari esker eskaintzen du erabiltzeko erraztasuna eta baliagarritasuna (usability), hain zuzen ere. Orri pertsonalaren barruan kontuen saldoak eta mugimenduak gainbegira daitezke, orokorki nahiz banan-banan, egun jakin batez geroztik sarrerak edo irteerak hautatuz, adibidez. Era berean, argi-erreziboa kobratu diguten, kreditu-txartelen gastua kontrolpean daukagun edo etxebizitzaren letra ordaindu dugun egiaztatu ahal izango dugu. Kontsultategi baliodun zerbitzua baliatzeaz gainera, bankuari aginduak eman ere egin daiteke, hala nola errezibo bat itzultzea edo, areago, beste norbaiten kontu korrontean ordainketa egitea, adibidez. "On-line" huts-hutsak diren kontuak Sarean bakarrik diharduten bankuei dagokienez, on-line motako kontuak egunetik egunera ugaltzen ari dira. Horrelako gordailuak Interneten bakarrik ireki daitezke eta %5erainoko interesak eskaintzen dituzte, hau da, dezente altuagoak zeinahi kontu korronte tradizionaletako ohikoak baino. Erakunde birtual zenbaitek dirua galdu ere egiten du, finantza-formula berri honetarako bezeroak atzemateko lehia gorriak hala aginduta, oso-oso interes erakargarriak eskaini behar dituztelako denek. Oraingoz behintzat, honelako kontuek gordailutzat funtzionatzen dute batik bat, eskaintzen duten emaitza gutiziagarria dela medio. Sarean bakarrik diharduten bankuetan alta emateko aski da dagokion web orrian sartu eta haiek ezarritako jarraibideak betetzea. Titularraren datuak (izen-abizenak, helbidea, lanbidea, etab.) jaso ondoren, aurrerantzean bezero izango den horri eskatzen diote etorkizunean pasahitza izango duen klabea era dezan, kontu horretan banku-trantsakzio eta gestioak berak bakarrik egin ahal izan ditzan. Sinadura elektronikoa, segurtasunaren berme On-line bankuetako bezero edo erabiltzaileak duen kezka latzena, bere kontuen eta bere datuen transmisioaren segurantzia da. Hori dela eta, zerbitzuak oraindik sinesgarritasun handiagoaz janzten dituzten babes-sistemak egituratu dituzte finantza-erakundeek. Banku-trantsakzioen segurtasunak duen erronka nagusia, jakina, eragiketen atzean den egilea benetan bezero titularra dela bermatzea da. Proba hori gainditu ahal izateko sinadura elektronikoa ezarri da indarrean oraindik orain. Legeak onetsitako sistema honek, Interneten diharduen pertsona edo enpresaren sinadura egiaztatu egiten du: erosketa, salmenta edo banku-trantsakzioak egin dituena, esate baterako, kontuaren titularra bera dela frogatu ahal izango da horrela. Soil-soila da sistema, berez: eskaturiko sinadura elektronikoari dagozkion tramiteak enpresa jakin batek egiten ditu; titularrari, berak bakarrik jakingo duen pasahitzarekin batera beste klabe bat emango dio, gainontzeko bezeroek bera ezagut dezaten. Erabiltzaileak eragiketa batekiko adostasuna agertu nahi duenean, bere pasahitza (lehen bezain sekretua dena) sartzeari esker, bigarren pasahitza sartzeko aukera izango du: bigarren hau ikusita jakingo dute besteek erabiltzaile hori aurreneko pasahitzaren titularra dela. Sistema hauxe ezarri eta hedatuko da aurki, Interneten zeinahi agiri legalekin lanean aritu ahal izateko berme gisa.      