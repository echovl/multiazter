Docutec Prostituzioan Suediako ereduari beha Zer da prostituzioa: ezabatu beharreko esplotazioa edo legeztatu beharreko ogibidea? Argi dago aurre egin behar zaiola, lanbidean oso egoera txarrean aritzen baitira milaka lagun. Suedian bezala, bezeroak zigortzen dituen eredua al da bidea? Prostituzioa fenomeno unibertsala  da, eta kultura, garai eta sistema sozial bakoitzaren arabera trataera desberdina izan du. Ezkutuko errealitatea da, baina sexuaren industriak, urtean, 62.000 milioi euro baino gehiago mugitzen ditu munduan. 90eko hamarkadatik hona prostituzioak nabarmen egin du gora munduan, globalizazioaren  hazkundearekin eta mugak ezabatzearekin bat. Emakumezkoen salerosketa sareak sendotu egin dira eta turismo sexuala garatu. Munduan bost milioi lagunek baino gehiagok egiten zuten lan prostituzioan 2002an. Bi iritzi nagusi daude prostituzioaren gainean: bata galaraztearen aldekoa da, eta bestea k ogibidea legeztatzea eskatzen du, prostituzioan  lan egiten duten guztien eskubideak eta betebeharrak aldarrikatzearekin bat. Galaraztearen aldekoek diote prostituzioa behartuta hartutako lana dela, eta legeztatzearen aldekoek, berriz, aukeratutakoa dela. Alabaina, bi joerak bat datoz gauza batean: prostituzioan aritzen direnen  jarduera ez zigortzeko eskatzen dute. Hortik aurrera, abolizionisten ustez, bezeroak zigortzea beharrezkoa da. Baina horrek, jarduera arautu behar dela uste dutenentzat, prostituzioa klandestinitatera zigortzen du, prostituten kaltean. Suediako kasua Suedian prostituzioa emakumearen degradazioa dela uste dute. Gobernuak biktimatzat hartzen ditu prostituzioan lan egiten dutenak, eta haiek babestera bideratu du bere politika. Lege sinple eta berritzaile bat ezarrita, prostituzioa asko gutxitzea lortu dute: zerbitzu sexualak erosten dituzten bezeroak zigortzen dituzte; ez prostituzioan lan egiten duten emakume, gizon eta transexualak. Ainitze Ormazabal Hiesaren Aurkako Batzordeko kideak dio legea kaltegarria dela prostitutentzat: "Madrilgo Udalak antzeko neurriak hartu zituen kale jakin batzuetan. Baina kalean lan egiten dutenek esaten dute lortzen den bakarra tratuak azkarregi egitea dela; gainera, era eskasagoan, ezkutuan eta baldintza okerragoetan. Tratuak denborarekin eta hitz eginez egitea beharrezkoa da; besteak beste, mugak jartzeko. Polizia ingurumarian dabilela-eta gau osoko bezero bakarra izan daitekeelakoan, ia edozer egitea onartzen dute...". Prostituten eskubideen alde lan egiten duten elkarteak haserre daude Espainiako hiriburuko agintariekin. Euren eskariei entzungor egiten diela eta onura politikoa bakarrik bilatzen duela salatu dute. Ormazabalez gain, maribe4l Suarez Askagintza taldeko kidearekin eta Marian Arias Askabide taldeko kidearekin hitz egin du IGANDEAk. Talde horiek, besteak beste, prostitutekin aritzen dira. Bestalde, Silvia Gay EHUko zuzenbide fakultateko irakaslearengana ere jo dugu. Stockholmeko gobernuaren legea ez dute begi onez ikusten elkarrizketatuek. Maribel Suarezen arabera, bezeroak ez dira kriminalizatu edo zigortu behar: "Lortu behar dena da prostitutek ezarritako mugekin egitea harremanak". Arazo garbi bat ikusten du: prostituta beti dagoela estigmatizatuta, eta bezeroa, , berriz, inoiz ez. Gaineratu duenez, "sexuaren langileak" dira prostitutak, eta beste lanek eskaintzen dituzten eskubide tea betebeharrak lortzeko ezin da prostituzioa zigortu, ez bezeroak, ez profesionalak, "esplotazio kasuak izan ezik, noski". Suedian ikuspuntu feminista abolizionistaren irizpidea dutela adierazi du Silvia Gay EHUko irakasleak; eta, bere ustez, "prostitutari eskubiderik eman gabe bezeroak zigortzeak ez du ezertarako balio; gizartea lasaitzeko moralitate faltsua da". Kaleko prostituzioa ez da Suedian bakarrik gutxitu; Maribel Suarezek dioenez, "kaleko prostituzioa leku guztietan jaitsi da". Askagintzako bulegoa Bilboko Cortes kalean dago. Bertatik bertara dute kaleko prostituzioa, eta hor ere nabarmen jaisten ari dela esan du. Lehen aukera bakarra hori zutenak ezer gabe geratu direla adierazi du: "Emakume askok lan egiteko aukera galdu dute". "Argi dago Suedian planteamendu filosofiko ezberdina dagoela", Askabide taldeko Marian Ariasen iritziz, "baina ez du prostituzioa erauzten eta ez ditu hobetzen prostituzioan aritzen direnen bizi-baldintzak". Horretan ere bat datoz guztiak: bezeroa zigortzeak ez du desagerrarazten prostituzioa, ezkutuan egitera bultzatu baizik. Eurek argi ikusten dute bidea: prostituzioa arautu egin behar da. Langileei dagozkien eskubideak (gizarte segurantza, zerbitzu sozial eta fiskalak...) eman beharko zaizkiela diote. Gurean, politikariak ez dira ausartzen otsoa belarrietatik hartzen, Ormazabalen ustez. Gehiegikeriarik izan ez dadin, arautu egiten dute. "Baina ez dute legerik egiten, horrek eztabaida handia sortuko lukeelako, eta esan nahi duelako Gobernuak onartu egiten duela prostituzioa. Beraz, gutxieneko batzuk betetzen dituzte". Betiere, Zigor Kodetik, lan eskubideak eta eskubide sozialak ziurtatu gabe, lege hausteei erreparatuz soilik. Eusko Jaurlaritzak prostituzioa arautzeko egin duen zirriborroaren bidez lanbide gisa arautu nahi du prostituzioa, prostituzioan dabiltzanen "eskubideak eta betebeharrak bermatuz". Dena dela, Ariasek esan du prostituzioa ezin dela guztiz arautu Euskal Autonomia Erkidegoan ez baita bere eskuduntza; baina, besteak beste, prostituzioan lan egiten dutenen baldintzak hobetzeko baliagarri deritzo. Estigmatizazioa Lanbidearen arazo nagusia estigmatizazioa da, Suarezen ustez; emakume purua eta sexuari lotutakoa bereizten dira. Prostituzioa lan gisa, truke komertzial gisa ikusiko balitz, bereizketa hori desagertu egingo litzateke eta derrigorrezkotasuna aipatu ere ez litzateke egingo. "Lan gisa hartuz gero, ez legoke bergizarteratze sozialik, baizik eta langileen estatutuan sartuko litzateke beste lanbide bat. Moralitatetik kanpo dagoen lana da". "Prostitutak gaizki sentitzen dira, ez egiten duten lanagatik, baizik eta lan horrek duen ospe sozialagatik", adierazi du Suarezek. Prostituzioan lan egiten dutenetatik ia inor ez dago harro duen lanagatik; horretan oinarrituta esaten dute askok aukeratutako ofizioa ez dela. Baina harro ez egoteak ez du zertan esan nahi derrigortutako lana dela. Nafarroako hainbat GKEk egindako azterketa baten arabera, lan honi ezarri zaion ospe sozialak eta irudi txarrak prostitutek autoestimu apala izatea dakarte. Horregatik, oso prostituta gutxik dute eskubideak aldarrikatzeko autoestimua. Jarduera honetan dabiltzan gehienek lan hau baztertuko lukete duintasunez bizitzeko moduko beste lan bat topatzekotan. Prostituzioa laga nahi dutenentzat bitartekoak falta dira, eta egoera alegala izateak ez du laguntzen inondik ere, are gutxiago etorkinen kasuan, eta Hego Euskal Herriko prostituten %90 kanpotarrak dira.