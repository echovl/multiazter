Docutec Leku publikoetan tabakoa erretzea galarazi dute Irlandan Herenegun gauerdian indarrean jarri zuten debekua «milaka lagunen mesedetan» hartutako erabakia izan dela adierazi du Michael Martin Osasun ministroak; urtean, 7.000 pertsona hiltzen ditu tabakoak Irlandan Irlandako Gobernuak leku publikoetan tabakoa erretzea galarazi du, baita taberna eta jatetxeetan ere. Herenegun gauerdian jarri zuten indarrean debekua. Michael Martin Irlandako Osasun ministroaren esanetan, lan-tokietan erretzea debekatzea «milaka lagunen mesederako» hartutako erabakia izan da. Aurrez ere, leku publiko askotan ezin zen tabakorik erre Irlandan. Bulego ofizialetan, erakunde publikoen bulegoetan, eskola eta kiroldegietan, supermerkatuetan, ile-apaindegietan, taberna eta jatetxeetako sukaldeetan, eta garraio publikoetan, esaterako, debekatuta zegoen erretzea; baita, zinema, antzoki eta museoetan ere. Orain, baina, legea zorroztu eta leku-publiko gehiagotara zabaldu dute debekua. Guztira, 200.000 lan-toki zenbatu dituzte; tartean, taberna, jatetxe, unibertsitate eta ospitaleak daude. Oraingoz, hala ere, legeak ez du kartzelan, hoteletako egongeletan, ospitale psikiatrikoetan, zahar-etxeetan eta Polizia-etxeetan tabakoa erretzea debekatzen. Bereziki, tabakoaren kea arnastera «behartuta» daudenak babesteko zorroztu du araudia Irlandak, Michael Martin Osasun ministroaren hitzetan. Hala ere, eta Martinen hitzetan, debekuak herritar guztiei egingo die mesede. Azken finean, debekua «herriaren osasunaren mesederako» hartu dutela esan zuen, eta Irlandaren eredua jarraitzeko gomendioa egin zien gainerako Europako Batasuneko herrialde kideei. Tabakoa «oso kaltegarria» dela esan zuen Osasun ministroak eta hainbat datu eman zituen hori arrazoitzeko: «Tabakoak 7.000 pertsona erretzaileak eta erretzaile pasiboak hiltzen ditu urtean, Irlandan. Era berean, %20 areagotzen du biriketako minbizia garatzeko arriskua eta %30 bihotzekoak izatekoa». Osasun Ministerioaren arabera, irlandarren %70ek ez dute tabakorik erretzen, baina horietako asko besteen keak «arnastera» behartuta daude, «erretzaile pasibo izatera behartuta». Legea betetzen dela bermatzeko, Gobernuak 450 ikuskatzaile jarri ditu. Horiez gain, beste 350 langile inguru ariko dira taberna eta jatetxeetan tabako keak itzali direla egiaztatzen. Era berean, Tabakoaren Kontrolerako Bulegoa ere zabaldu du Gobernuak eta telefono zenbaki bat ere jarri du, herritarren salaketak jasotzeko. Aldekoak eta kontrakoak Legeak ez du inor oharkabean hartu Irlandan, eta handik kanpora ere oihartzun handia izan du. Etxean, pozik hartu dute batzuek debekua eta kezka agertu dute beste batzuek, tabernariek eta jatetxeetako buruek esaterako. Debekuak euren irabaziei kalte egingo dien beldurra agertu dute azken horiek. Osasun ministroaren ustez, baina, ez dago hori hala izango dela esateko arrazoirik: «Tabernari askorekin egin dut berba eta ulertzen dut haien kezka. Baina, era berean, tabakoa ez arnasteagatik tabernara sartzen ez ziren askorekin ere egin dut berba. Horietako asko tabernara joaten hasiko dira orain». Minbiziaren Kontrako Irlandarrak erakundeak eta Irlandarren Bihotza Fundazioak, bestalde, gustura hartu dute debekua. John McCormack Minbiziaren Kontrako Irlandarrak erakundeko zuzendariaren ustez, debekuak «gazteak tabakotik aldentzeko» eta «langileen osasuna babesteko» balioko du. McCormackek esandakoarekin bat etorri zen Mauren Mulvihill Irlandako Bihotza Fundazioko burua ere. Mulvihillek esan zuen taberna eta jatetxeetako langileen osasunak eskertuko duela lan-tokietan tabakoa erretzea galaraztea. «Arazo txiki batzuk sortuko dira hasieran, zineman eta hegazkinetan erretzea debekatu zenean bezala, baina debekuak herritarren osasunari mesede handia egingo dio luzarora», gaineratu zuen. TABAKOAREN INGURUKO LEGEDIAK Irlanda, Europan aitzindari Taberna eta jatetxeetan erretzea galarazten aitzindari izan da Europan Irlanda. AEB Ameriketako Estatu Batuetan eta Australian, baina, badira antzeko legediak. Kalifornia eta Delawareko estatuetan (AEB), esaterako, duela hamar urtetik, ezin da leku publikoetan tabakorik erre. Tabernetan ez ezik hainbat hondartzatan ere ezin da tabakorik erre. Gaur, berriz, urte bat bete da New Yorken (AEB) leku publikoetan erretzea debekatu zutenetik. Gauza bera gertatzen da Sydneyn eta Hego Gales Berrian ere (Australia). Bestalde, Europako Batasuneko herrialde kide guztiek sortu dituzte leku publiko eta pribatuetan tabakoa erretzea arautzeko legediak. Ez dago, baina, Irlandakoa bezain lege zorrotzik horien artean. Nolanahi ere, Irlandaren atzetik, Norvegia izango da Europan leku publikoetan tabakoa erretzea debekatzen hurrena. Izan ere, ekainean jarriko dute indarrean, besteak beste, jatetxeetan erretzea debekatuko duen legea. Suitzak, Erresuma Batuak eta Greziak ere tabakoaren kontrako araudia zorrozteko asmoa agertu dute. Erresuma Batuan, Liverpool izango da, ondo bidean, leku publikoetan erretzea debekatzen aurrena. Frantziako, Italiako eta Alemaniako legeek diote leku publikoetan erretzaileentzako tokiek egon behar dutela; eta Alemanian, enpresak derrigortuta daude erretzaileentzako lekuak egokitzera. Danimarkan eta Luxenburgon, bestalde, lan-tokian erretzea galaraztea nagusien esku dago.  