Docutec Astean behin zinemara: Michel Moore-ren "Bowling for Columbine" Filma, nik ezagutzen dudan salaketarik gogorrena da Estatu Batuetako gogorkeriaren aldeko mentalitatearen aurka. Gizarte amerikarrak bizi duen eguneroko gogorkeria azaltzen da alor pertsonalean, familian, gizartean eta politikaren esparruan. Filma, nik ezagutzen dudan salaketarik gogorrena da Estatu Batuetako gogorkeriaren aldeko mentalitatearen aurka. Gizarte amerikarrak bizi duen eguneroko gogorkeria azaltzen da alor pertsonalean, familian, gizartean eta politikaren esparruan. Deskribapena da eta, aldi berean, horren zergatiak aztertzen saiatzen da, protagonisten arrazoiak entzunez, fenomenoen aztertzaileak iritzia ematera gonbidatuz, bakoitzaren ikuspegien zatiekin historia osatuz. Dena dela, narrazioari dagokionez, 'Erriflearen aldeko Elkartea' delakoaren jardueran zentratzen du bere salaketa. Charlton Heston da taldeko burua, eta antzezten duen pertsonaia zaharkitu eta patetikoa bada ere, mezu kezkagarria eta arriskutsua transmititzen du. Aipatutako elkarteak kontzeptu-diskurtso bat eskaintzen du, pentsaera bat, eta ez ohiko aukera plastiko izugarriak, eta ondo baino hobeto aprobetxatu du tragikomediarako hain gai den Michael Moore zuzendariak. Agian norbaitek du filma manipulatua dela esan dezake, ñabardurarik ez duela azaltzen eta, batez ere, jarrera manikeo eta maximalistetan oinarritzen dela. Baina, hala eta guztiz ere, badirudi azaltzen duena egia dela, areago, gogorkeria-amildegiaren puska bat besterik ez dela. Gogorkeria horren azpi-azpian gizarte amerikar 'beldurti' bat dago ezkutuan -hori da filmaren tesia- eta beldur hori garaitzeko nagusitasun teknologikoa erakusten du balizko arriskuen kontra, gertatu aurretik ere. Nahiz eta argudioen, testigantzen eta azalpenen argitasuna ez dituen ahazten, eta hor jende asko ageri da: Marilyn Manson, Charlton Heston eta izenik gabeko lekuko kezkatu asko, filma benetan harrigarria da, eta miragarria, bere erritmo eta umorearengatik, irribarrea ez ezik, barre-algarak ere eragiten baititu ikusleen artean. Ironia eta lotsagabekeria-puntu horrek bereziki eraginkorra da, bi gauza lortzen baitira: mezu suntsitzailea ulertaraztea eta jendea gustura egotea. Donostiako azken Zinemaldian publikoaren saria lortzerainoko arrakasta izan bazuen ere, eta aretoak leporaino bete bazituen ere, ez nago hain seguru diru-sarreratan etekin gehiegirik lortuko duenik, ze gure gizarteak ez baitu dokumentu-generoa pantaila handiko formatuan larregi estimatzen. Tamalgarria izango litzateke, benetan, hain film eder eta dibertigarria, hain argi eta beharrezkoa, ahaztu izan delako gure zinema-aretoetan ez erakustea.