Docutec "Prestige-ren" erantzukizunak Galiziako kostaldean izan den hondamendiaren eragileak zeintzuk diren aztertzen saiatzen da artikulu honetan. Ekologisten ikuspegitik egindako artikulua da. Hainbat alor aztertzen ditu. IÑAKI BARCENA, Ekologistak Martxan taldeko kidea   Aspaldian ikasi genuen triskantza ekologikoek ez dutela errespetatzen muga eta ertz politikorik. Globalizazio ekonomikoak ere ez. Prestige izeneko petroliontzia Japonian egindako itsasontzi erraldoi bat zen, Greziako armadore baten enkarguz, eta Liberiako enpresa baten (Mare International) domeinupeko ontzi bakarra zen. Bahametan lortu zuen ozeanoetan barrena erregaiak garraiatzeko baimena eta Estatu Batuetako konpainia batekin sinatuta zuen bere asegurua (22 miloi euro). Baina hainbeste kontinentetan ibiltzearenak zerikusi gutxiago dauka bere izenarekin (prestigio: 'goiko estatusa edo erreputazioa, arrakasta, eragin eta aberastasunagatik lorturikoa'), eta gehiago opakutasunarekin eta erantzukizunei ihes egiteko borondatearekin. Izan ere, fuel-olioaren jabea Gibraltarren erroldatutako (1996) enpresa komertzial bat da (Crown Resources) gaur Suitzan, Zug hirian, bere egoitza nagusia duena. Errusian erosi zuten zama, Singapurrera eroan eta saltzeko. Enpresa hau Alfa Group Consortiumen ataltxo bat da, non, petrolioaz aparte, agroindustriako, telekomunikazioetako, merkataritzako eta komunikabideetako negozioak egiten diren. Talde horren buruzagiak Mikhail Fridman eta Pyotr Aven (atzerri ministro ohia) ditugu, Errusiako oligarka kapitalista berriak. Antza, enpresari hauek fuel-oiloaren balioa errekuperatuko dute, aseguruen bitartez. Noiz ordainduko dituzte euren erruz egindako kalteak? Nork exijituko die zerbait, eta noren aurrean? Hortantxe bertan datza globalizazio neoliberalaren engainua, sozietate anonimoen asmakizunetik hona garatu dena. Enpresen erantzukizunak mugatuak eta iheskorrak dira.   Petrolioaren arriskuak Gure zibilizazioaren aurrerapenak denbora geologiko luzeetan ekoiztutako erregai fosiletan oinarritu dira, ikatz, petrolio eta gas naturalean, batez ere, eta ekonomiaren zati handienetariko bat horren inguruan dabil. Gure bizimodu modernoa petrolioari lotuta dago. Gure automobilak, gure etxetresna elektrikoak, gure jantziak eta elikagaien produkzioa, adibidez, horren menpe daude. Eta horregatik, erregai hauek guretzako funtsezkoak direnez, munduko transnazional nagusiak (Exxon-Mobil, Shell, British Petroleum-Amoco, Texako, Total-Fina-Elf-Cepsa...) eskuak igurzten ari dira Bushen gerraren ostean ea nola banatzen dituzten euren putzu berriak Iraken. 2000. urtean 7.894 petroliontzi ari ziren itsaso zabaletan, horietatik 3.077 ontzik 20 urte baino gehiago zituzten eta 1.500ek mende erdia baino gehiago —bai, 50 urte!!—, Itsasontzien Ekonomia eta Logistikako Bremengo Institutuaren arabera. Egun hauetako hondamendiaren kariaz, itsasontzien enpresen abokatuek prentsan, irrati eta telebistetan errepikatu digute, lan horretarako kontratatuak baitaude, Erika (1999) eta Exxon Valdez (1989) istripuetan petroliontziak oso berriak zirela, bi eta lau urtekoak alegia. Baina ez dute aipatzen horietan istripuaren kausa gizakiaren hanka-sartze bat izan zela, beste kasu askotan ez bezala. Aitortu behar digutena da nola ordainduko duten euren enpresek sortutako kaltea. Nola gauza daiteke Europako Batasunaren arau ekologiko nagusia, «kutsatzen duenak ordaintzen du»? Kasu honetan, iparramerikarren etsenpluak ez du balio: Exxon konpainiak oraindik ez du ordaindu AEBetako Auzitegi Federalak ezarritako 4000 milioi dolarretako isuna, nahiz eta publikoki onartu kalteak euren erantzukizun zirela. Erantzukizun politikoak Azaroaren 13tik 19ra, sei egun luzeetan, alarma piztu zenetik itsasontzia urperatu zen arte, Galiziako zein Espainiako gobernuburuek krisialdi edo larritasun egoerari aurre egiteko ahalmenik ez dutela erakutsi dute. Hurrengo egunetan marea beltzak Galiziako hondartzak eta labarrak lohitu dituenean, euren axolagabekeria eta ardura politiko eskasa nabaria izan da oso. Popularren jokabidea inpopularra izan da oso, herriaren begi aurrean. Inoiz ez dira egon Galiziako historian, Santiagon eta Vigon izan diren mobilizazioak erantzukizun politikoak eskatzeko. Aldiz, oraindik ere, hiru aste luze hauetan gaizki hartutako erabakiek edo omisioz egindako estropezuek ez dute ekarri inongo dimisio edo kargu uzterik. Horrek adierazten digu ongi erantzukizun politikorik gabeko sistema politiko batetan bizi garela, hau da, herriak zenbait aukera politikoren artean hautatzeko aukera du epez epe, baina hurrengo hauteskundeak etorri arte gobernariek ez dute inongo loturarik bere hautesleriarekin. Eta horrela, politikarien desprestigioa gero eta handiagoa da. Zaila da, Prestige-ren kasuan egin duten moduan, hain modu harro eta ezkorrean aritzea. Askoren aburuz, ingurumen katastrofe hau PPren dekadentzia politikoaren aztarna izan daiteke. Gizartearen erantzuna Beste modu antagoniko baten ikusi dugu gizartearen erantzuna. Galiziako gizarte zibila izan da erantzun egokia eman duen eragile bakarra. Hondamendi hau ez da zerutik edo kasualitatez etorritakoa. Bretainia da marea beltzen txapelduna (7 kasu 1967tik hona), baina Galizian Prestige-k seigarrena bete du 30 urtetan, eta hau, duda izpirik gabe, orain arteko larriena dugu. Herritarren erantzuna eredugarria izan da, agintari politikoen erantzunik ezean. Eta elkartasuna ere sumatu dugu ondoko herrialdeetan, baina jende arruntaren konpromisoak ez du geldiarazi arriskua. Datozen egunetan erabaki zailak hartu beharko ditu Espainiako Administrazioak egoerari buelta emateko, eta Galiziako herriak argi utzi dio mezua: Nunca mais!! Zoritxarrez, joan den hamarkadan, Haven (Genova), Erika (Bretainia) edo Aegean Searen (Galizia) tragedien ostean, politikariek neurriak hartuko zituztela zin egin zuten. Galiziar jakinduriak dioenez, cousas veredes...