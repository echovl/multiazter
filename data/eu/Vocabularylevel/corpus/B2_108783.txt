Docutec Iñaki Agirresarobe: "Emakumeak dira Lumaren harpidedun gehienak" Nork ez du sekula gurutzegrama bat egin? Nor ez da sekula aritu itxuraz berdinak diren bi marrazkien arteko aldeak aurkitu nahian? Horrelako, eta antzeko, hitz eta irudi-jolasak egunkari eta aldizkari ia guztietan daude, baina bada gurean erabat horrelako jolasekin osatutako aldizkari bat ere. Luma du izena, eta Iñaki Agirresarobe du zuzendari. HABE.- Luma aldizkariak urtebete egin du urtarrilean. Zer moduz dabil dena? IÑAKI AGIRRESAROBE.- Gu gustura gaude jasotako erantzunarekin. Hala ere, jenero berria denez, kosta egiten da ezagutaraztea. Horretarako bitarteko handiak behar dira, eta ez gara guk nahiko genukeen toki guztietara iristen, baina pozik gaude. H.- Enbido aldizkaria izan zen garai batean, orain Luma. Urteen poderioz zale gehiago al dituzte horrelako aldizkariek? I. A.- Dudarik ez. Enbidon guk ere parte hartu genuen. Saio bat izan zen, bost ale atera ziren, eta konturatu ginen merkatua oso apala zela. Hori orain dela 12-14 urte izan zen. Ordutik hona beste euskarri batzuk sortu dira, tartean Euskaldunon Egunkaria, herri-aldizkariak... Eta hasiera-hasieratik zeuden hitz-jokoak, eta horrenbestez, jende gehiagorengana heltzeko aukera izan dute. Eta Luma hilabetekari bihurtu genuen pentsatuz bezeria zabalagoa izango zela garai batekoa baino, jarriago egongo zela Luma bezalako aldizkarietara. Eta halaxe izan da. H.- Eta laugarren aletik aurrera Lumatxo sortu zenuten, haurrei begira. I. A.- Baina gehigarria da, oinarria Luma da. Nolabait esateko, gu espezialistak gara helduentzako jokoak prestatzen. Gure jarduna ez da oinarritzen haurren mundu horretan. H.- Jolas berriak sortu al dituzue? I. A.- Guk ez dugu ezer asmatu. Asmatzekotan, Bertsotan izeneko jokoa. Baina gu Irunen bizi gara, Hendaia oso gertu dugu, oso ondo ezagutzen dugu Iparraldea, eta hortik hartzen ditugu joko batzuk Espainian ikusten ez direnak. Adibidez, solas-jolas izenekoa: pertsonaia bakoitzak zer dioen asmatu behar da. H.- Erosleen partaidetza ere sustatzen duzue euren hitz-jolasak sartuz eta... I. A.- Hileroko lehiaketa dugu batetik, eta batez beste, 70 bat lagunek erantzuten digute. Eta bestetik, proposatzen diegu Lumazaleei joko bat sor dezatela, eta erantzunak urriagoak dira, baina hilero bidaltzen dizkigute erantzunak. Eta urtarriletik aurrera hasi gara jartzen nortzuk erantzun dioten ondo lehiaketari, eta nongoak diren. H.- Zenbat harpidedun dituzue? I. A.- 400 inguru, gehienak emakumeak, lautik hiru. Eta pentsatzen dugu erosleen artean ere, berdintsu ibiliko dela. Euskaldunon Egunkariak onura H.- Euskal kultura ere aintzat hartzen duzue, hor Operación Triunfo eta horrelakoak ez dira asko izango. I. A.- Gure mundua euskal mundua da, eta saiatzen gara galderak Euskal Herriaren ingurukoak izaten: idazleak, obrak... Beste horretatik, hortik ez dago ezer. H.- Enbido egin zenean ere egin genien elkarrizketa, eta esan ziguten euskaldunak kultura aldetik maila apalegia zutela. Horrek bere horretan segitzen al du?I. A.- Ez. 12-14 urte pasa dira, besteak beste, Euskaldunon Egunkaria sortu da, eta nik uste horrek eragin handia izan duela euskaldunongan. Orain 14 urte oso zaila zen zernahi euskaraz irakurtzea, albiste bat, gerra baten berri euskaraz jasotzea... Gaur egun beste gauza bat da. Belaunaldi batzuk euskaldun atera dira, gara, hezkuntzatik...