Docutec Kontuz eguzkiarekin! Eguzkia lagun txarra da gure azalarentzat. Aspaldian abian jarritako prebentzio-kanpaina guztien gainetik, larruazaleko minbizi-kasuen kopuruak gora eta gora egiten jarraitzen du urtez urte. Dermatologoek melanomaren arriskuez ohartarazi nahi dute jendea. Horixe baita azaleko minbizi motarik arriskutsuena. Beste hainbatetan bezalaxe, diagnostikoa goiz egitea erabakigarria da. Azaleko minbizi motak hiru dira nagusiki. Baina guztien artean azkarrena zabaltzen dena eta gaiztoena melanoma izenekoa da. Gaur egun, gure gizartean eta antzekoetan, 8-10 kasu ikusten dira 100.000 biztanleko. Kopuru horiek gorantz doaz, gainera. Baina, era berean. gero eta goizago diagnostikatzen da melanoma. Horri esker, asko sendatu egiten dira. Batzuk sendatu arren, melanoma tumore gaiztoa da. Urtero 36.000 kasu diagnostikatzen dira Europar Batasunean. Horietatik melanomak 12.000 heriotza eragiten dituela kalkulatzen da. Baina okerrena beste datu bat da: gaur egun ume diren 100etik 1ek melanoma bat izango duela uste dute adituek. Kasuen % 30 40 urtez azpiko pertsonetan gertatzen dira. Denok dauzkagu orban koloredunak (pigmentatuak) gorputzean; normalean, orin esaten zaie. Ohikoa da pertsona batek 20-25 orin edukitzea. Horietako batzuk jaiotzetik dauzkagu, eta gainerakoak bizitzan agertuz doaz. Hainbat faktoreren arabera agertzen dira: herentzia, eguzkitan eginiko egonaldiak, hormonen gorabeherak eta abar. Zergatik agertzen dira orban horiek? Eguzkiaren izpi ultramoreetatik babesten gaituzten zelulen (melanozitoen) gehiegizko funtzionamenduagatik, batez ere. Melanozito horiek dira eguzkitan egon ondoren azalak hartzen duen tonu beltz horren eragileak. Baina eguzkitan gehiegi egonez gero, melanozitoen kopuruak gora egingo du, eta horrekin baita melanoma izateko arriskuak ere. Dena den, bereizi behar dira orinak eta oreztak. Oreztak lauak dira —azala ukitzean ez dira nabarmentzen—, baina orinak altxatu egiten dira zertxobait. Hatzekin ukitzean nabaritu egiten dira. Horrelakoei kasu egin behar diegu, horiexek baitute tumore bilakatzeko arrisku handiena. Normalean. melanomak asimetrikoak izaten dira, eta ertz irregularra dute. Bi tonu edo gehiago izan ohi dituzte (marroia, gorrixka edo beltz kolorekoa), eta horien diametroa 6 milimetrotik gorakoa izaten da. Pertsona batek lehendik orinak baldin badauzka, eta horietako bat aldatzen bada (tamainan edo kolorean) edo azkura nahiz hantura zantzuren bat izanez gero, onena dermatologoarengana joatea da. Lehendik azalean ez genuen orban edo lesioren bat agertuz gero ere, komeni da medikuarengana joatea. Azalean orinak dituzten pertsonek behin gutxienez dermatologoarengana joan beharko lukete. Orbanak begiratu eta lasai geratzeko. Edo, okerrenean. diagnostikoaren lehenengo pausoak eman ditzan. Melanoma berez ager daiteke, baina baita lehendik zegoen orin baten gainean. Hori dela eta, ezinbestekoa da diagnostikoa goiz egitea, emaitzak onak izateko. Diagnostikoa goiz egiten denean, melanoma ia guztiak sendatu egiten dira. Berandu eginez gero, minbizia beste organo batzuetara heda daiteke (gibelera edo biriketara, esaterako). Ondorioz, pronostikoa okerragoa izaten da. Tratamenduari dagokionez. lehenengoa kirurgikoa izaten da beti: bisturi batekin tumorea (melanoma, alegia) eta inguruko ehun normala erauzi, segurtasun-eremuarekin jokatuz. Beharrezkoa gertatuz gero, kimioterapia, erradioterapia eta abar ere erabiliko dira. Eguzkitan gehiegi egotea izaten da melanomaren arrisku-faktore nagusia: frogatua dago eguzkiak, erredurak eta azalaren zahartzea eragiteaz gain, larruazaleko minbizia errazten duela. - Eguzkiak gogorren jotzen duen orduetan (eguerdiko 12etatik arratsaldeko 16ak bitartean), hobe da eguzkitik babestea. Eguzkitan gauden denbora pixkanaka-pixkanaka luzatuko da, poliki-poliki. - Azal mota bakoitzarentzat egokia den krema babeslea erabili, eguzkiaren izpietatik babesteko. Bainu bakoitzaren ostean berriro ere krema eman. - Umeekin kontu handia izan behar da. Hiru urtez azpikoak ez lirateke zuzenean eguzkitan jarri behar. Adin horretatik aurrera, krema babesle bereziak erabili behar dira, eta burua babestu. Ikerketa batzuek frogatu dute 3 urtetik 18ra bitartean eguzki-izpietatik babesten baditugu, zailagoa izango dela azaleko minbizia izatea. Kontuz eguzkiarekin! J. Agirre. Berria, 2004-07-28