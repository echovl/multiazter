Docutec Izaskun Moyua: "Euskadin, emakume jaiotzea eta izatea pribilegio bat da" Martxoa iritsi zaigu. Eta urtero, martxoaren 8an Emakumeen eskubideen aldeko Nazio Batuen Eguna ospatzen dugu. Batzuek Emakume "langilearen" eguna dela diote. Baina, ba ote da "langile" ez den emakumerik. Egia esanda, Emakumeen Eguna egunero ospatu beharko genuke. Edo agian inoiz ere ez, hau da, parekotasuna aldarrikatu beharrik ez izatera iritsi beharko genuke. Une horren zain gaudela, Izaskun Moyuak, Emakunde erakundeko Zuzendari Nagusiak, denbora apur bat eskaini digu eta hainbat galderei erantzun. HABE.- SARE* 05eko zure diskurtsoan entzun ahal izan genuen: ..."emakume sortu izanak, hainbat herrialdetan, ez zarela inoiz jaioko esan nahi du". Eta hemen, Euskadin, zer esan nahi du emakume izateak? Izaskun Moyua.- Euskadin, emakume jaiotzea eta izatea pribilegio bat da. Hasteko, suerte handia da. Izan ere, ikusita zein den munduan zehar dagoen panorama pribilegiatuak gara hemen. Adibidez, atzo bertan irakurri nuen artikulu batean Indian azken hogei urteetan hamar milioi neska baino ez direla jaio. H.- Nola liteke? I. M.- Jaioaurreko diagnosia egin ondoren, eta neska bada, Indian abortatzeko modua dago. Horregatik, hemen, emakume izateak jaiotzeko aukera badugula esan nahi du: bizi, heziketa jaso, eta era normal batean maitatua izan. H.- Hori, hasteko. Ba al da besterik? I. M.- Bai, bada. Neurri handi edo txikiagoan, mundu osoan emakumeok jasaten dugun diskriminazioa sufritzen dugula esan beharra dago. Hau da, ongizate gizartean bizi arren, emakumeok gizonekiko desberdintasun handian bizi garela. H.- Baina, agian, hemen jaio izanaren pribilegioak betebeharrak ere badakartza, ezta? I. M.- Hala da. Lehendakariak Emakundeko zuzendari izendatu ninduenean, horixe esan nuen: gure aurretik izan zirenei, gure garaian baina, inongo eskubiderik gabe bizi direnei, gure ongizate egoera ez duten emakume guztiei, eta, batez ere, oraindik jaio ez direnei zor diegu gure ahalegina, gure borroka, parekotasuna lortzeko. Ea gure alabei parekotasun eta askatasun mundua uztea daukagun! "Hizkuntzak ez dira sexistak, pertsonak eta pertsonen hizkuntz erabilerak baizik" H.- Zure ustez, hizkuntz bat bestea baino "sexistagoa" izan al daiteke? I. M.- Ez. Hizkuntzak ez dira sexistak. Pertsonak eta pertsonen hizkuntz erabilerak dira sexistak. Hizkuntza guztietan aurkituko ditugu hitz egiteko generoarekiko errespetu oneko moduak. Baina, ahalegina egin behar da eta hitz aproposak erabili. Sexismoa pertsonen buruan dago. Horregatik, modu batean edo bestean arreta jarri behar da edo inoiz ez da aldatuko. Ikertzaile batzuek kalkuluak egin zituzten eta parekotasuna lortzeko 400 urte behar zirela esan zuten. Mesedez, azkartu egin behar dugu!!! H.- Eta prozesu hori bizkortzeko, Emakunde dugu? Zer da Emakunde? I. M.-Laurogeiko hamarkadan, gizartean, politikan une eferbeszenteak bizi izan ziren eta garai horietan sortu zen Emakunde erakundea. Nazioarte mailan emakumearen eskubideen aldeko mugimendu handia zegoen eta gobernuetan parekotasunaren alde lan egiteko premia sumatu zen. Orduan, lege baten babesean 1988an Eusko Jaurlaritzak Emakunde sortu zuen, Lehendakaritza sailaren barnean, Emakumearen Institutua. Emakundek emakumearen egoera ikertzen du eta  parekotasuna lortzeko urratsak zein diren aholkatzen dio Jaurlaritzari eta gizarteari. Bestalde, berdintasuna lortzeko gizarte eta politika-esparruak sentsibilizatzen ere lan handia egiten dugu. Azken finean, gure betebeharra prozesua bizkortzea da. H.- Zein dira Emakunderen tresnak? I. M.- Orain arte "planak" izan ditugu: hiru izan dira Emakunde sortu zenetik. Plan hauetan parekotasuna lortzeko estrategiak eta diskriminazio "positiboa" landu izan da. Baina, joan den urtean, 2005eko otsailean, askoz eraginkorra den tresna lortu dugu: Legea. H.- Orduan, zuen helburu nagusia... I. M.- Emakume eta gizonen artean benetako berdintasuna lortzea. Emakumeok, edozein arlotan garapen osoa lortzea, urte gehiegi izan direlako gure eskubideak ukatzen. H.- Horrek esan nahi du ez diozuela zuen mezua emakumeei bakarrik zuzentzen... I. M.- Ez horixe! Gizarte osoari zuzentzen diogu. Gure estrategia nagusiak bi dira: Lehenengoa, larrialdi-egoeran diren emakumeei zuzendutako Aldeko ekintza eta Berehalako ekintza; eta bigarrena, gizartearen sentsibilitatea lantzea, bi sexuak egoera ezberdinetan daudelako. Hori dela eta, ezin ditugu politika neutroak diseinatu, ez baikaude "terreno neutralean", "etenak" badira eta desagerrarazi egin behar ditugu. H.- Zer egin dezakegu herritarrok? I. M.- Edozein kezka duzunean, jo ezazu informazioa eskura dezakezun tokietara. Batez ere hori. Eta prestatu zeure burua, gaia ikasi... Ezagutu zein den egoera, horrela zure sentsibilitatea handitu egingo da eta lortuko dugu, guztion artean, "lakra" hori gainetik kentzea. Orduan, parekotasuna dagoela, benetako demokrazia izango dugu gizartean. *SARE: Urtero antolatzen den Emakunde erakundearen Biltzarra.