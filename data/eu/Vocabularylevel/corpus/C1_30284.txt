Docutec Chat bidezko hitz-aspertuak Planetako zeinahi txokotako jendearekin harremanetan sartzeko, zaletasunak partekatzeko edota artxiboak (abestiak, batez ere) elkarrekin trukatzeko bide den heinean, chata biziki arrakastatsu bilakatu da. Internetek daukan aplikazio arrakastatsuenetako bat, Espainian batik bat, solasaldi-areto edo chatroom izenekoa da: bertan internautak mundu zabaleko hainbat erabiltzailerekin benetako denboran idatziz jardun daitezke ("txateatu"). Sare bidez komunikatzeko ditugun bestelako bideen aurrean —posta elektronikoa, foroak, posta-zerrendak— chat honek erabiltzaile askorekin aldi berean eta batera komunikatzeko aukera ematen du. Planetako zeinahi txokotako jendearekin harremanetan sartzeko, zaletasunak partekatzeko edota artxiboak (abestiak, batez ere) elkarrekin trukatzeko bide den heinean, chat hori biziki arrakastatsu bilakatu da. Dena den, erabiltzaileen eginkizun nagusia adiskide berriak egitea edo, are zuzenago, ligatzea da eta, idatzizko harreman hauen ondorioz egiazko topaketak gertatzen dira. Programa arrakastatsuenak Interneten benetako denboran elkarrizketak egiteko sistemari IRC (Internet Relay Chat) deritzo. Horrelako eztabaida edo tertulietan esku hartu ahal izateko aski da Interneten sartu eta IRC horrek mundu zabalean barreiatuak dituen zerbitzarietako batera iristea (chatak kudeatzen dituzten ordenagailuak). Beste hainbat internautarekin berriketan aritzeko areto batean sartzea gauza soil-soila da. Eskuarki bi eratan txateatzen da jendea: web orrien bitartez edo ordenagailuan programa txiki bat txertatuta: mIRC (http://www.mirc.com) edo Pirch (www.pirchat.com ) Windows daukanarentzat, IRCle (www.ircle.netmug.org) Mac plegukoentzat eta ircII (www.eterna.com.au/ircii) Linux baldin bada sistema. Den-denak doan jaitsi daitezke Internetetik. Web orriaren edo berariazko programa baten bidez sartzean dagoen aldea, Yahoo! nahiz Hotmail posta elektronikoko kontu batera sartzea edo ordenagailuko aplikazio batetik (Outlook edo Mozilla Thunderbird) sartzearen arteko aldearen pareko da, gutxi gorabehera: web mantsoagoa da eta aukera gutxiago ematen ditu, baina soilagoa da, era berean. Dela web orriaren bidez (IRC sareetako gune guztiek eta atari askok webchat eskaintzen dute), dela programa baten bitartez, solasaldi areto horietako batean sartzeko aski da ezizen baten bitartez (nick) gure burua ezagutarazi eta esku hartzeko edo, besterik gabe, besteek idazten dutena irakurtzeko kanal bat aukeratzea. Nick hori IRC sisteman erabiltzailearen nortasuna denez, ezin ibil daitezke aldi berean bi erabiltzaile izen edo ezizen berarekin. Areago, batzuetan ezizen hori betirako gordetzeko aukera ematen zaio erabiltzaileari, beste inork erabil ez dezan. Chat batean ibiltzea erraza bada ere, hasberriari jardun aurretik ikusi eta ikastea komeniko zaio. Lehenbailehen hasteko jardunbiderik hoberena izaten da solaskideei galdetzea, hasberrientzako kanaletan informazio bila sartzea (#irchelp, #beginner, #ayuda_IRC, etc.) edo IRCren barrunbeak erakusten dituen web orri ugari horietako batera jotzea (www.irchelp.org, www.ayuda-irc.net). Milioika gela Milaka kanal daude aukera egiteko —aurretik kuxin zeinuaz (#) izendatzen diren talde edo room—: gai jakin bati buruz eztabaidan jarduteko (#psicologia) edo herrialde (#barcelona) zein adin (#Mas_de_30) bereko erabiltzaileak taldekatzeko xedez sortu direnetatik hasita, adiskide bilera hutsetaraino, adibidez. Edonork du aukera kanal bat sortu, nahi duen bezala bataiatu (sare horretan izen bereko besterik ez bada) eta bere baldintzak ezartzeko: publikoa izatea, kanal zerrendetan ez azaltzea, moderatzaileak gidatzea, gonbidatuek bakarrik erabili ahal izatea, esku-hartzaileen kopurua mugatzea, etc. Kanaleko operadoreak, solaskideak bertatik kanporatzeko eta kide berriak onartu edo ez onartzeko eskumena daukalarik, bere izenaren aurretik @ jartzen du, kategoria adieraziz. Kanaletan badago partehartzaileetako edozeinekin solasaldi pribatuak izatea ere, haren izenaren gainean klikatuz. Kontuan izan dezagun, chat sare asko elkarrekin konektatuak ez daudenez, hainbat saretatik sartzen diren erabiltzaileek ezin komunika dezaketela bata bestearekin, kanal berean ari badira ere. Espainieraz txateatzeko gehien erabiltzen den sarea IRC-Hispano da: dituen 4.000 kanaletara milioi erdi bat internauta konektatzen da egunero. Segurtasuna Tamalez chat sareak ez daude Interneten ohiko diren arriskuetatik libre. Chaten bitartez artxiboak trukatzea badagoenez, e-mailari loturik datozen dokumentuekin eta web orrian artxiboak deskargatzean bezain kontuz jardun behar da, birusen erasoei ihes egiteko. Ez dira ezezagunen artxiboak onartu behar, eta, era berean, ordenagailua bi armarekin babestu beharra dago: antibirus eguneratu eta firewall batekin (suhesia, hau da, Interneterako konexioa kontrolatzen duen programa). Sarearekin konektaturik dihardugunean ohi ditugun amenazoei beste bat, are larriagoa, erantsi behar zaio: chatetan egiazko munduarekin gabiltza harremanetan. Alarmismoan jausi gabe ere, jabe gaitezen ezizen horren atzean nor dagoen ez dakigula, oso litekeena da berak dioena ez izatea eta omen dauzkan asmoak ez edukitzea. Horrenbestez, ezezagunekin aritzean eskuarki hartuko liratekeen neurriak (datu pertsonalak zaintzea) hartzea ez da aski, kontuz ibili behar da Internetetik kanpoko hitzorduak eskatzeko arriskutsuarekin.