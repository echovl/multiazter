Docutec Bizitza, joko arriskutsua Zinemak askotan erakutsi ditu jolasaren eta jokoaren gaiak, asmo eta emaitza desberdinekin. Film adierazgarri batzuk soilik aurkeztuko ditugu ondoren, ez dago guztiak aipatzerik eta. Baina, gaztelaniazko 'juego' hitzak badu, esan bezala, beste esanahi bat ere, ez dela jolas hutsa adierazten duena. Askotan, pertsona ez da jolasean ibiltzeagatik ibiltzen, beste interes batzuk ere sartzen baitira jarduera ludikoan: dirua, ospea, ohorea, bere burua besteen gainetik ikustea, besteak baino trebeagoa izatea, besteak garaitzea... Motibo horiek indar handikoak izaten dira, eta mendean har dezakete pertsona gaixotzeraino, ludopatiaren atzaparretan atxikita geratzeraino. Esan beharra dago, ludopatia oso hedatua dagoela munduko gaur egungo giroan. Zinemak askotan erakutsi ditu jolasaren eta jokoaren gaiak, asmo eta emaitza desberdinekin. Film adierazgarri batzuk soilik aurkeztuko ditugu ondoren, ez dago guztiak aipatzerik eta. René Clément egilearen Jeux interdits ('Joko debekatuak') (1952) filmeko neska-mutikoek jolas dibertigarri batean pasatzen dute beren aisialdia. Jolas hori ez da itxuraz kaltegarria, hilerriak eraikitzen jarduten badute ere. Basoan dabiltzala, hildako animaliatxoak biltzen dituzte: katagorriak, kakalardoak, tximeletak... Zulo bat egiten dute lurrean eta han sartzen dituzte animaliatxoak, hilobitxoetan; eta gero botila-puska batekin estali eta tumulutxoen antzekoak eraikitzen dituzte. Noizean behin, bisita egiten diete, hatzak txistu-pixka batekin busti eta kristala garbituta 'hildakoak' nola dauden ikusten dute. Ez zegoen jolas horretan morborik, baizik eta helduen jarrera imitatzean sentitzen den plazera bizi nahi izaten zuten, besterik ez. Gainera, beren bihotzak eta gogoak saneatu egin nahi zituzten, ze filma Frantzian kokatzen da, 1943. urtean, gerra anker haren garaian, okupatzaile alemanek errepresioak, torturak, eta hilketa ikaragarriak burutzen zituzten garaian. Michael Cimino egilearen filmik onena The hunter ('Ehiztaria') (1978) izan zen. Amerikara emigratu behar izan zuten hiru adiskide errusiar dira protagonistak. Han bizi zirela, Vietnango gerrara joatera behartu zituzten. Ehiztariak ziren, eta ehizarako grina izugarria zuten hirurek. Ehiza kirola da eta jolasa, baina bada zerbait gehiago ere. Ehiza joko bat ere bada, estrategia eta batak bestea menperatze bat, arau sofistikatuak dituena. Bi aurkarien arteko borroka da ehiza, eta batak bestea menderatzea da helburu nagusia. Garailearentzat da gauzarik ederrena: bizia, eta irabazlearentzat garaikurrik ohoragarriena: garaitua izan denaren osotasuna. Galtzaileak ez du lehia horretan bigarren geratzeko aukerarik ere, horren saria heriotza da. Bestalde, ehiza tranpa-joko bat da, kartak markatuta daude, badakigu garailea zein izango den, armatuta baitago, ehizatua ez, ordea. Gainera, aurkarietako bat behartuta dago ezinbestean borrokan parte hartzera. Gizonak jolasa nahi du, animaliak, berriz, ez du jolas hori maite. Filmean, eta metafora horren haritik, beste ehiza-joko latzago batera joan beharra dute hiru protagonistek, beren mailako izakiekin hil ala biziko borroka egitera. Orain ez dago karta markaturik, denek baliabide berdinak dituzte ehiza horretan, adiskide horiek jazarriak sentitzen dira eta, agian, heriotza izango dute saria. Hori aski ez dela, beste joko latzago bat burutu beharko dute protagonistek, erremediorik gabe, ezinbestean. Ez dute nahi, baina erruleta errusiarrean 'jolastu' beharko dute, hartara derrigortzen dituzte eta Vietcongo kartzelariek. Behingoz, ehizatuen egoera larria bizi izan dute ehiztariek. Eta horrek bai markatuta utziko dituela bizitza osorako! Euskal zinemak askotan aurkeztu ditu jokoaren inguruko gaiak, alderdi ekonomikoa batez ere: apustuak. Telmo Esnalen eta Asier Altuna egileek 40 ezetz filmean idi-demak azaldu dituzte, era satirikoan azaldu ere. Asier Altunaren Topeka lanak ahari-talkaren ikuskizuna lantzen du. Dena dela, Hamaseigarrenean aidanez filma da apustuen mundua sakonen aztertu duen lana. Anjel Lertxundik zuzendu zuen 1985ean berak egindako eleberriaren izen bera oinarri hartuta. Apustuzale amorratu baten ibilbide espirituala eta bizitza erakusten dira film horretan: aizkora-jokoak, lasterketak, idi-probak... Gaurko hitzekin esanez, ludopata baten bizitza eta gorabeherak kontatzen dira, gure artean sarri gertatu den kontua. Apusturako grina hori ezin utzizkoa da, gizonak ez du hortik ihes egiterik. Apustua maite duena, ohiko apusturik aurkitzen ez badu, apustu berriak asmatzen ibiltzen da, grina eta egarria asetzeko. Beste ondasun guztiak eta baloreak apustuen mendean geratzen dira: familia, dirua, adimena eta sentimenduak. Ez dago besterik, heriotza izango du azkena. Kontxu Odriozolak apustuzalearen emaztearen papera antzezten du, eta nabarmentzekoa da hilotzaren aurrean azaltzen duen itxura. Ez dakigu zein sentimendu gailentzen zaion bihotzean: goibeltasuna, senarrak grina gogor baten mendean bizia galdu duelako, ala alaitasuna, azkenean bakea eta atsedena lortu dituelako.