Docutec Beroak Beroaren sukar-ametsek eragindako artikulua. JASONE OSORO/   Hori du txarra beroak: loa galarazten dizula. Besteak beste, esango du norbaitek. Bale, ados. Atzo esan zidan emakume batek, berak nahiago duela bero potoloa euri txikia baino. Tira, bizitza ulertzeko modu diferenteak dira. Zeren, ez didazue ukatuko ez dela gauza bera euri langarrak bustitako paisaia berdeak inguratuta bizi edo hauts pinportez osatutako mendi-tontorrez eginiko desertuan. Ura bizia dela esan zidan behin lagun batek. Amaia, askotan akordatzen naiz zutaz, eta hitz horietaz. Neu ez naiz euri zalea, baina ezta zainak bor-bor jartzen dizkidan bero zalea ere. Nekeza egiten zait eskua izerditan eta kamiseta blai dudala lan egin beharra. Beroak anulatu egiten baitu. Beroak espejismoak eragiten baitizkit. Ostegun eguerdi aldera, autoan nindoala, errepide erdian adarbakar bat ikusi nuela iruditu zitzaidan, zuria. Ederra. Eta bere gainetik pasa behar nintzenean hegan atera zela. Irribarre egin nuen, pozik. Fantasiak oparitzen ditu beroak. Ona du hori, errealitateak baino bizipoz gehiago eragiten baitu maiz irudimenak. Txarra bestea da, loa kentzen dizula. Baina gauza txar guztiek alde ona ere badutenez, hobe horiek zenbatzea. Zeren, aizue, sekretutxo bat kontatuko dizuet. Ostegun gauean, ordu biak, hiruak, laurak entzun nituen, Sabinaren abestia kili-kilika buruan. Izarak erabat korapilatuta nituen izter artean eta albora begiratuta, nire ondoan zegoena aingeru bat begitandu zitzaidan. Musu bat eman nion. Honek ez zuen ihes egin, errepideko adarbakarrak bezala. Bero potoloak fantasiak oparitzen ditu, eta lo egin ezinak, batzuetan, ondoan daukazuna zenbat maite duzun ikusarazten dizu. Beroaren sukar-ametsek eragindako artikulua, aizue.  