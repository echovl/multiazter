Docutec Txernobil: 20 urte pasa dira, baina arriskua ez Suediako agintariek jo zuten alarma 1986ko apirilaren 27an. Airean ohikoa baino handiagoa zen erradiazio-maila atzeman zuten. Sobera zegoen, eta haizeak egun hartan nondik jotzen zuen ikusita, argi zegoen: zerbait larria gertatu zen Sobietar Batasunean. Istripua gertatu zenean, urtebete inguru zeraman agintean Mikhail Gorbatxov-ek, eta berak artean agindua zuen Sobietar Batasunak informazio oro argi eta garbi emango zuela beti. Argibideak, ordea, gertakariak izan eta denbora luzera ematen ziren, ematez gerotan. Txernobilekin ere halatsu gertatu zen, berriak tantaka-tantaka eskaini zituzten, istripua izan eta handik lau egunetara. Ukrainan gertatu zen guztia, Txernobilen, Kiev-etik ez oso urruti. Herri horretako zentral nuklearraren lau erreaktoreetako batek eztanda egin zuen, eta laino erradiaktiboa sortu. Laino horrek egun gutxi behar izan zituen ia Europa osora iristeko. Industria nuklearraren istripurik larriena zen, zalantzarik gabe.  Zentralaren inguruko 400.000 lagun atera egin zituzten inguruetatik, eta egun, oraindik ere, zentralaren gertuen dagoen Pripiat herria hutsik da. Mamuentzako herria dirudi. Hondatutako erreaktoreak erradiazioa jaurti eta jaurti segitu zuen hurrengo egunetan, harik eta porlanezko sarkofago batekin estali zuten arte. Sarkofago hori egin zutenak, "likidatzaileak" izenekoak, izan ziren kaltetuenak. Zeren istripuaren ondorioz, hasiera batean, 32 lagun hil ziren. Baina, "likidatzaile" horietako asko gerora hil egin ziren jasotako erradiazio-maila handiak eraginda.  Zail da esaten guztira zenbat biktima utzi zituen istripuak. Baina, erradiazioak zuzenean sortutako gaitzengatik 15.000-30.000 lagun hil zirela uste da. Malformazioak, minbizia... horrelako gaitzak izugarri ugaritu dira zentral nuklearraren inguruan. 300.000 bat lagunek tratamendu medikua behar izaten segitzen dute. 10 milioi lagunek gutxi-asko jasan zuten erradioaktibitatea. Ukraina, Errusia eta Bielorrusia lurretako 150.000 kilometro karratu inguru kutsatu ziren. Konparazio batera, Euskal Herria halako zortzi da zabalera hori.  Txernobilgo istripuak eztabaida latza sortu zuen munduan energia nuklearraz, eta jende askok kontrako jarrera azaldu zuen. Azken hogei urteotan aurreikusita zeuden hainbat erreaktore egin egin da. Baina, berririk apenas sortu den. Zenbait herrialdek, Alemaniak, esate baterako, apurka-apurka zentral nuklear guztiak ixteko hitza eman eta bete egin dute. Hala eta guztiz ere, joera hau aldatzen ari da. Herrialde batzuk oso azkar ari dira hazten, Txina kasu, eta energia asko behar dutenez, zentral nuklear berriak eraikitzen dabiltza. Lurra berotzen ari denez eta negutegi efektua ere badenez, zentral nuklearren aldekoek diote zentralek ez dutela karbono-dioxidorik aireratzen, eta beraz, ez dutela atmosfera hondatzen. Gaur egungo zentral nuklearrak oso seguruak direla, hori diote, eta Txernobilgo istripua teknologia zaharkituak eragindakoa izan zela. Baina, bai orduan eta bai gaur egun zentral nuklearren hondakinak dira arazo, eta arazo horri ez zaio egundaino irtenbiderik aurkitu: zer egin hondakin hauekin, milaka urtez erradioaktibitatea jaurtitzen segitzen duten hondakinekin?  Deigarriena zera izan zen, Txernobil ez zela guztiz itxi istripuaren ondoren. Laugarren erreaktoreak egin zuen eztanda, baina ondokoak, hirugarrenak, martxan segitu zuen. 1991ean Ukrainak sobietar izateari utzi zion eta Txernobilek sortzen zuen argindarra behar zuela adierazi zuen. Gainera, hirugarrenaz gain, lehen eta bigarren erreaktoreak ere martxan jarri zituen. 1991n bertan sute batek bigarren erreaktore hau betiko hondatu zuen. Lehena ez zuten geldiarazi 1996ra arte, eta hirugarrena 2001ean deskonektatu zuten.  Europako herrialdeek, beste istripu baten beldur, Ukrainari Txernobil betiko ixtea eskatu zioten. Ixtea, ordea, garestia zen, eta zentrala ixtekotan, gastu hori Europak eta AEBek bere gain hartzea nahi zuen Ukrainak. Xantaia horren bidez Ukrainak asmo hori lortu zuen, eta ez hori bakarrik, baita Ukrainan bertan zentral berri eta seguruagoak eraikitzeko dirulaguntzak ematea ere. Ukrainak nahi zuen diruaren zati bat eta Txernobil erabat ixtea lortu zen. Baina, arazoak ez dira amaitu, ezta arriskuak ere: hantxe daude 180 tona erregai nuklear eta zabor kutsatu. Eta ohartu dira sarkofagoak erradiaktibitateak ihes egiten duen pitzatuak dituela.