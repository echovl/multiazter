Docutec Astean behin zinemara: Chicago Rob Marshall-en lanak Oscar sarietarako hamahiru izendapen lortu ditu, nahiz eta sinplea, arina eta duela hogei urteko estetika izan. Aurten, alderantziz, badugu film bikain bat faboritoen artean: Stephen -en 'Las horas'. Horren 9 sari-proposamenak ez dute bihurtzen, hala ere, lan hori faboritoen, ze 'Chicago' film musikalak 13 izendapen lortu baititu. Amildegi handia dago bi film horien artean, nire ustez, kalitateari dagokionez. 'Las horas' korapiloz eta sentiberatasunez beteta dago, eta sakonki murgiltzen da giza arimaren barruan. 'Chicago', aldiz, su artifiziala besterik ez da, sinplea eta arina. Horren estetika, modernoa dirudien arren, orain dela 20 urtekoa da. Garai hartan Bob Fosse dantzari eta zinemagileak aurkitu zuen zinemako komedia musikaletako koreografia berriak gehiago zeudela muntaiako espazio-egitura dinamikoaren baitan, antzerki-ikuskizun bati dagokion espazio-eszenategiaren banaketan baino. Ez zait gustatu 'Chicago', nahiz eta musika-piezak distiratsuak diren, eta interpretazioak bikainak: Catherine Zeta-Jones eta Richard Gere, eta batez ere, Renée Zellweger eta Queen Latifah. Errealizazioa laua da, eta ez dago musika-narrazio guztiz sinplista hori beste sakontasun-maila batera igotzeko modurik. Maila sakonago horiek garbi azaltzen ziren beste musika-komedia batzuetan, 'Cabaret-en' esate baterako: amodio-istorio bat azaltzen da, baina, aldi berean, nazismoari buruzko gogoeta egiten zaigu. 'Que empiece el espectáculo' filmean dantza eta heriotza batzen dira, era samurrean eta sakonean. Bi musikal horiek Bob Fossek egin zituen, garai hartan 'Chicago' antzerki-bertsioko koreografoa zenean. Estatu Batuak eta Hollywood-eko Akademiak ahuspez jartzen dira 'Chicago' filmeko bambalinen eta argien aurrean. Agian, krisi-garai honetan dibertsioa irrikatzen duen gizartean bizi garelako gertatuko da hori, nahiago baitu gorputz dantzarien bizizaletasuna, bizi-larritasunari aurre egin behar dioten hiru emakumeren introspekzio pesimista baino.