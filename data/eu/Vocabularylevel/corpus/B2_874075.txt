Aldizkari Digitala Helicama, aireko irudi ikusgarriak hartu eta jakin-mina pizten duen irrati-kontrol bidezko gailua Helicama irrati-kontrol bidez pilotatu daitekeen helikoptero txikia da, distantzia handiko autonomian Full HD definizio handiko formatuan mota askotako irudiak har ditzakeena. Sevillako Uvedos enpresa eta Aretxabaletako Arteman aireko irudiak grabatzen aritu dira elkarlanean azken hilabeteetan. Udalatx mendiaren barruan dagoen Kanpanzar harrobian, Urkulu urtegian eta Arrasateko eta Aretxabaletako hainbat auzo eta kaleetan ikusi ahal izan da helikoptero txikia gora eta behera; eta leku guztietan harridura handia piztu du aparailu hegalariak.   Esan bezala, Helicama irrati-kontrol bidez pilotatu daitekeen helikoptero txikia da, distantzia handiko autonomian Full HD definizio handiko formatuan mota askotako irudiak har ditzakeena. Azaroan helicamarekin egun-pasa egin genuen, Arrasateko Goikobalu abesbatzaren DVDrako bideoklipa egiteko. Helburua zen Arrasateko paraje esanguratsuenen irudiak jasotzea, Goikobalu Arrasateko ondare gisa aurkezteko. 300 metrotako altueratik Helicama irrati-kontrol bidez pilotatzen da, gidaria dagoen puntutik kilometro bateko distantziara lan egin dezake eta baimendutako gehienezko altuera, 300 metrokotakoa, hartu dezake. HD formatuko irudiak hartzen dituen kamara instalatuta dauka, eta buru-beroa deritzon sistemari esker, mota askotako planoak grabatzen ditu: zenitalak, 360 gradukoak, zerbaiti edo norbaiti jarraipena egin eta abar. Gainera, helikopteroen ohiko dardara ekiditeko sistema egonkortzailea ere badu. Euskal Herrian halako irudiak har ditzakeen helicam bakarrarekin bi pertsonak egiten dute lana. Batek helicama irrati-kontrol bidez pilotatzen du, Lolo-k; eta besteak, Arturok, buru-beroa gidatzen du, uneoro grabatu nahi dena bilatu eta kontrolatuz. Beraiekin jo dugu Monterron jauregira. Udaltzainak zain ditugu jendea babesteko, eta jauregia airetik grabatzeari ekin diote. Jendea ibil daitekeen leku publikoetan helicama martxan jarri eta altxatuz gero, ezinbestekoa da segurtasuna bermatzea. Jauregiaren atzean, parkea dago eta han Gipuzkoako sekuoia garaiena. Haren gainetik ibili da helicama eta udaltzainak aparatua noiz jausi kezkatuta zeuden. Jendetza, helicamari begira Ordurako jende askok entzun du helikoptero-aren soinua eta aparatu txikia ikustean irribarretsu agertu dira. Are eta ikusgarriagoa izan da Herriko Plazara jo dugunean. Nahiz eta umeak eskolan dauden ordua aukeratu, etxekoandre, langabetu eta bestelako kuxkuxero asko batu zen plazako lau muturretan, perimetrotik kanpo, baita udaletxeko zenbait langile, baimena eskatu genuela jakinda, tamaina handiko helikoptero batek plazan bertan lur hartu behar zuela pentsatuz. Handik baserri-auzoetara jo dugu, Bedoñara eta Garagartzara. Han Lolo-k azaldu digu helicama airera altxatzen duen bakoitzean, nahiz eta ehunka aldiz egin duen, urduri jartzen dela. “Erantzukizun handiegia da, bai aparatuagatik, eta baita edonor kolpatu dezakeelako”, diosku Sevillako azentu berezkoarekin. Arturok, bere lankideak, egiten du lasaigarri lana. Etengabe, hau ere Sevillako labelarekin, ari zaio lasai egoteko esaten eta plano hobeak lortzeko eskaerak egiten. Arturok buru-beroa sistema gidatzen du eta monitore bidez jasotakoa eta jaso daitekeena kontrolatzen ditu. Bedoñako elizari hainbat buelta eman dizkio aparailuak eta auzoko behiek ere arretaz jarraitu dute bere ibilaldia. Ume eta helduak atarteetara Garagartzara ere jo dugu, eta auzo eder horretan helicamarekin askotan gertatzen dena bizi izan dugu. Arratsaldeko lehen orduak dira, jendea lanean edo bazkalondoko lo-kuluxka egiten, ez da inor ikusten. “Ederto, lana gure tamainan egin ahal izango dugu”, pentsatu dugu. Baina ez da hala izan: helicamak lehenengo bi hegaldiak egin bezain laster, auzotarrak leihora irteten hasi eta atarteetatik ume batzuk irten dira zur eta lur zerura begira. Garagartzatik kanpo, errepide gainean dagoen baserriko jabeei helicamak handik aireratzeko baimena eskatu diegunean, baserri hartako lau belaunaldiak etorri dira gure albora. Ezin da halako ikuskizuna galdu! Udalera ere joan gara eta han, ilunabarra heldu aurretik, magaletik Udalatx mendiaren irudiak hartu ahal izan ditugu. Lana bukatuta, sevillarrek beste ordu bat pasa dute jakingura zuten hango auzotarrei azalpenak ematen eta txikienei gertutik helicama erakusten. Eguzkiak agintzen du; hortaz, eguneko lana bukatu da eta Lolo jada erlaxatu da.  