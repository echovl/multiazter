Docutec Emakumeen osasuna: hainbat desberdintasun Iritzi artikulu honetan emakumeei bereziki eragiten dien osasun arazoak azaltzen ditu. ARANTXA ARRAZOLA /   Emakumea eta Osasunaren Eguna ospatuko da astelehenean. EAEko 2.084.000 biztanleetatik 1.066.564 emakumeak dira. %13,1ek 15 urte baino gutxiago dituzte, eta %15,3k 65 baino gehiago: 65etik gorakoak 15etik beherakoak baino gehiago dira. Euskal Herriko demografi egoera Europako mendebaldeko herri gehientsuenen antzekoa da: jaiotza tasa oso txikia da, eta ez du belaunaldi txandaketa ziurtatzen, heriotza gero eta beranduago iristen da, eta, beraz, bizi itxaropena handiagoa da, beste gauza batzuen artean. Euskal Herriko emakumeak gizonezkoak baino urte gehiago bizi dira (82,5 da emakumeen batez bestekoa, eta 74,3 gizonezkoena). Alabaina, bizi luzeagoak ez du nahitaez bizitza osasuntsuagoa esan nahi. Emakumeek, bizi luzeagoa izanik, gaixotasun kroniko gehiago sufritzen dituzte, askotan ezintasunak ekarriko dizkieten gaitzak; horrek eragin handia dauka emakumeen bizi kalitatean. Jaurlaritzako Osasun Sailak aldian-aldian egiten dituen inkestetan argi ikus daiteke hori: emakumeek, batez beste, gizonek baino epe luzeagoan sufritzen dituzte ezintasunak. Emakume eta gizonezkoen osasunaren artean dauden hainbat desberdintasun sexu bakoitzak dituen ezaugarrien arabera azal daitezke. Hala ere, beste zenbaitek gizartean dute jatorria, eta emakumeei eta gizonei ezartzen zaizkien rolak izaten dira eragile nagusi. Emakumeak galtzaile izaten dira rol banaketa dela-eta; esaterako, Euskal Herriko emakume gehienek etxean lan egin dute bizi guztian soldatarik jaso gabe, zaintzaile eta familia antolatzaile diren heinean. Senarra baino luzeago bizi bada, ordea, —oso litekeena, gizona emakumea baino zaharragoa izaten baita ezkontzean eta emakumeak luzeago bizi ohi dira— erretiroan dagozkion eskubideak mugatu egingo zaizkio, eta alargun bihurtzean ongizate ekonomiko murritzagoa izango du; horrek eragin nabarmena izan dezake bere bizi kalitatean eta osasunean. Euskal Herrian emakume askok kanpoan eta etxean lan egiten dute aldi berean; kanpoko lana gizonezkoei baino gutxiago estimatzen zaie eta gaizkiago ordaindu. Ardura bertsua dutenean ere emakumeei gutxiago ordaintzen zaie, edota lan baldintza kaskarragoak izaten dituzte. Bi lanok aldi berean egitearen gogortasunak ondorioak izaten ditu: bere osasun egoera kaskartu egiten da, eta gure inguruan ikusten dugunez, emakumeak ezin du egoera hori bere soldata murritzarekin orekatu. Osasun sistemak nabarmentzen al ditu desberdintasun horiek? Egokitzen al da emakumearen beharretara? 14 urtetik gorako herritarrak urtean lau aldiz joaten dira medikuarengana, batez beste. Emakumeen %31,8k gainditu egiten dute batez besteko hori, eta bost aldiz edo gehiagotan joaten dira medikuarengana, proportzioan gizonezkoak baino 10 aldiz gehiago. 1997an, Gipuzkoan, osasun mentaleko zentroetara joan direnetatik %54,25 emakumeak dira. Ospitaleratutakoei dagokionez, emakumeak ospitaleratzeko arrazoi nagusiak —haurdunaldi, erditze eta erditze ondoko arazoak kontuan hartu gabe— zirkulazio aparatuaren gaixotasunak, gaitz mentalak, digestio aparatuarenak eta minbizia izaten dira. Heriotza gehien zirkulazio gaitzek eragiten dituzte: 296,4 100.000 emakumetatik 1997an; tasa hori gizonezkoena baino handixeagoa da: 282,9x100.000 urte berean. Emakumeen eta gizonen zirkulazio gaixotasunak, koronarioak batez ere, ez dira berdinak izaten; gizonezkoei lehenago sortzen zaizkie, 40 eta 50 urte bitartean, emakumeei, berriz, 60 urtetik gora, menopausia igaro eta gero. Ez dugu ondo ezagutzen nola eragiten dion gaixotasun koronarioak zehazki emakumeari, ikerketa gehienak gizonezkoekin egin baitira. Horregatik, askotan, gaixotasun kardiobaskularrak diagnostikatzeko eta sendatzerakoan ahalegin handiagoa egiten da gizonezkoekin emakumeekin baino. Generoa dela-eta osasunaren arloan dauden desberdintasunek kezka sortu dute osasun erakundeetan eta profesionalengan. Gaur egun, epidemiologia ikerketa arautzen duten printzipioen arabera, emakumeen eta gizonen analisiak era selektiboan egin behar dira, generoaren aldea ekiditeko. Asko dago oraindik egiteko, baina arazo guztiak ez dira osasun zerbitzuetan konponduko; ez da ahaztu behar osasun sistema gure osasuna zaintzen duen elementuetako bat dela, baina inondik ere ez bakarra. Aldaketen eragile nagusia emakume taldeak egiten ari diren lana ari da izaten. 60ko hamarkadatik hasita —The Boston Women's Health Collective taldea izan zen aitzindari— emakume taldeak euren osasun beharren alde egiten ari dira. Egin diezaiegun merezi duten omenaldia.  