Docutec Ezkontzak Laster koadrilako norbaiten lehen ezkontza dutela-eta lagunartean egundoko eztabaida izan duten adiskide batzuekin solasean aritu naiz egunotan. Elizan ezkonduko dira hauen lagunak, eta gero otordu handi eta garesti horietako bat antolatu dute, senideentzat, koadrilakoentzat, ezagunentzat eta gainerako ehunka pertsonentzat. Gaur egun gonbidatu bakoitzak ordaintzen duena 120 euroren inguruan omen dabil, eta horrek sortu du eztabaida. Batzuek ez omen dutelako ordaindu nahi. Hilaren amaierara iritsi ezinik, asteburuetan ateratzen ez den lagunen kopurua gero eta handiagoa denean, gastatzeko dirurik ez duelako tabernei edota adiskideen arteko afariei uko egin behar izaten dieten gazteen kopurua harrigarria denean, eta soldata apalegiek, alokairuek eta hipotekek zeharo estututako lagunak oso hurbilekoak direnean, ez da oso samurra izaten ezkontza baterako gonbidapena jasotzea. Zure koadrilako lagun horren bizitzako egun ederrena konpartitzeko eskaintza, zure ezintasunarekiko begirunerik eza eta iraina izaten da askotan. Gehiegitan. Ezkontzak, despedidak, jaunartzeak, urrezko ezteiak, erosi beharreko arropak... negozio erraldoia omen dira denak. Lapurreta. Kontsumismoaren isla argia. Erotuta omen dago gizartea. Baina inork ez du zurrunbiloa gerarazteko ezer egiten. Eta zerbait egiten saiatzen denari gaizki begiratzen zaio. Besteok, ezkongaiak benetako lagunak edo senideak ditugulako isiltzen gara. Ordaindu egiten dugu. Pailazoz jantzi eta zirkuan parte hartzera animatzen gara. Begirunea diegu, eta horrek galtzen gaitu.