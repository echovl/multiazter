Docutec Bere burua eltze batean egosi Taoismoaren jarraitzaile sutsu batek bere burua eltze batean egosten utzi du 30 minutuz. Loto gisara eseri zen, eta lapikoan egosteko agindu zuen. Taoismoaren jarraitzaile sutsu batek 30 minutuz lapiko batean egosteko agindu zuen Malasian; zehatzago, Malasiako Kedah estatuan dagoen Jin Huang Da Ti Chip Lee-ko tenpluan. The Star egunkariaren arabera, Lim Boo Hwa gizonak 56 urte ditu, eta tenpluko zaintzailea da. Lim loto erara eseri eta eltzean sartu zen, bere burua lurrunean egosteko. Gainera, "dumplings" izeneko opilekin batera sartu zuten lapikoan. Arrozarekin eta irinarekin egindako opilak dira, eta ganba, marrazo eta txerri haragiarekin betetzen dituzte opilok. Laugarren aldia da Limek horrelako ekintza bat Bederatzi Enperadore Jainkoei eskaintzen diela. Halere, ezin izan du gainditu bere 45 minutuko errekorra. Goon Fook Theong tenpluko idazkariaren esanetan, Limen ekintzak "erakusten du taoisten handitasuna eta, era berean,  jainkoek nola babesten dituzten fededunak" Balentria hori gauzatu aurreko astean, barazkien dieta bat egin zuen Limek. Bestalde, berarekin batera eltzean egosi ziren "dumpling"-ak ikusleen artean banatu zituzten. Ikusle fededun asko bildu ziren Limen inguruan, eta horietako batzuek hainbat ekintza egin zituzten; adibidez, kristal hautsien gainean ibili ziren.