Docutec Bidaia gogorra Euskal Herritik ostiralez atera ginen, goizeko hamarretan, eta Bukarestera atzo ailegatu ginen arratsaldeko 5etan, 6etan hemen. Bidaia gogorra, bero ikaragarria. Txuma Murugarren BERRIA, 2006.07.31 Lehenengo etapa Bilbo- Milano. Milanen lo egin dugu, kotxean, gasolindegi bateko atseden-gunean. Gaueko 11ak aldera ailegatu gara, eta bidea aspergarria izan da, baina oztoporik gabea. Autobidea da dena eta ez dago ezer kontatzeko. Autopistatik haratago mundua enigma bat da, etxe solte batzuk ikusten dira urrunean, edo herri txiki bat. Nola biziko dira bertan pentsatzen dut 130 km/h igarotzen naizen bitartean. Han ere norbait bizi delako. Hurrengo goizean bidearen zatirik interesgarriena datorrelakoan altxatu gara. Baina Veneziaraino dagoen tartea gogorra izan da. Abuztua da eta mundu guztia dago oporretan. 12km egiteko bi ordu eta erdi egin ditugu eguzki izugarri eta kupidagabe baten azpian. Eslovenia azkenean! Baina Eslovenian ere beste horrenbeste. Autobidea. Arin igaro gara Eslovenia landatarretik. Eta Zagreberako norabidea hartuta segituan sartu gara Kroazian. Azken urte hauetan, Kroazia turista-gune garrantzitsu bilakatu da. Autobide txukunak hemen ere, noizean behin errepide xumeagoetara ateratzen gaituzte, eta zenbait herri zeharkatu, Europako ekialdeko lehenengo herriak, bertatik bertara. Gezurra ematen du orain gutxi hemen gerra egon izana. Herrialdea guztiz txukun dago, gauez norbaitek dena garbitu egingo balu bezala. Muino xuabeak, bata bestearen atzean, Europa mediterraneoan gaudelako seinale. Ondo goaz. Esan nahi baita, Venezian galdutako denbora berreskuratzen ari garela, harik eta Serbiako mugara ailegatu arte. Bertan ikaragarrizko kotxe-ilarak. Kroaziako poliziak paperik begiratu gabe kotxeak pasatzen uzten dituzte, baina horrenbeste jende pilatzen denez, trafiko-zaindariena egin behar dute. Serbiako mugan zorrotzagoak dira. Ez bakarrik atzerritarrekin, izan ere bertan dauden gehienak serbiarrak baitira. Bi ordu egin ditugu mugara ailegatzeko. Kotxe gehienek Germaniako edo Austriako matrikula dute, baina denak dira serbiarrak. Eta kotxe gehienak BMW, Mercedes, Audi, Porsche eta halakoak dira. Gure Renault Meganeak ez dio mailari eusten. Hala ere, ilaran aurrera egiteko ez dute motorra pizten, kotxea bultzatu egiten dute, gasolina aurrezteko. Bitxia da. Mugan ez dituzte gure paperak ezagutzen. Arraro egiten zaizkio poliziari. Hala ere, azkenean, bere lankidearekin behin eta berriro komentatu eta hausnartu ondoren, pasatzen utzi digute. Orain bi urte atzera bota gintuzten muga berean, sartzeko visarik ez geneukalako. Orain ez da visaren beharra. Dena dela, erresuminduta daude atzerritarrekin, gehien bat Europa Batasunekoekin. Eta ez gaituzte batere ongi tratatzen. Serbiara igaro garenean lasaitu ederra hartu dugu. Belgradora zuzendu dugu autoa. Gaua da jadaneko, eta autobidearen ondoan dagoen lehenengo motelean gelditu gara. Bitxia da. Bi eraikin dira, bat erabat hondatuta, gerrak utzi duen lehenengo zantzua da. Tiro zuloak ikusten dira paretetan. Ondoko eraikina, ordea, ondo dago, berria ez den arren. Sartzean garai komunisten usaina dago. Dekorazio kistch bat dauka, ozeano bat irudikatu nahi izan zuten paretetan. Garai batean kolore biziak izango zituen, orain higatua dago, eta tristea da. Garai batean dotoreak izan ziren besaulkiak, orain urratuta daude, gelako paretak arrakalatuta, argi gutxi, horia eta, oro har, sekula igaro ez zen trenaren zain dagoen leku ahaztua ematen du. Montenegro ere joan zaie. Triste daudela atzematen da, aspaldiko Serbia Handiaren minez bizi direla esan daiteke. Irratian serbiar musika tradizionala entzuten da, ia gehienetan. Nazioa afirmatu beharko balute bezala. Afaldu eta bertako garagardo batzuk edan ostean ohera. Hurrengo goizean autobidea hartu eta Serbia osoa zeharkatu dugu. Autopista berria da. Baina bat-batean bukatu egiten da eta norantza okertu dugu. Galdetu behar izan dugu. Romania? Tut pravo. Horixe izan da erantzuna. Keinuagatik jakin dugu dena aurrera esan nahi duela. Bide kaxkarra baina ederra. Landa-herriak. Baserritar jendea. Ongi hartzen gaituzte. Tabernan ezin da euroekin ordaindu. Ez dio axola. Ez digu kobratu. Ardo botila bat oparitu diogu. Zoratzen dago andrea. Gehiegi dela, ez dugula zertan ezer eman. Beste erronda bat atera digu, jatekorik nahi dugun galdetu digu. Ez eskerrik asko. Serbiako jendea, mundu guztian bezala, atsegina da, jakinmina erakusten dute. Español? Ne, basque. A, basque, ez da gauza bera. Harrituta gu. Halako batean Danubiora ailegatu gara. Ibai ikaragarria. Gure kezka da nondik zeharkatuko dugun. Errumania bestaldean dago, eta Danubioa gero eta zabalagoa da. Ferry bat hartu beharko dugu eta ikusiko duzu zelako ostia emango diguten, esan du batek. Denak kezkatuta. Halako batean, Kladvo herrian presa handi bat ikusi dugu. Danubioa alderik alde zeharkatzen duena. Portile de Fier deitzen da Errumanieraz. Ezin jakin nola esaten dioten Serbieraz. Dena zirilikoz idatzita dago. Serbiatik ateratzeko ere arazoak. Paperak berriro. Paper arraroak. Kotxeko aseguruaren erreziboa inpresora batean ateratako paper xume bat da. Susmagarri egiten zaie. Hala ere bagoaz, eta utzi digute pasatzen. Turnu Severin da Errumaniako lehenengo hiria. Danubioaren alde honetan jende gehiago ikusten da, mugimendu gehiago. Serbiako azken landa-herriak berehala ahazten ditugu hiriaren mugimendu eta zoramenean. Errumaniarrek gidatzeko duten modu xelebreak izutu egiten gaitu hasieran. Gero, Craiovarako bidean ahaztu egiten dugu, ohitu egiten gara. Errepidearen ondoan Viata are prioritatea kartela ikusten dugu behin eta berriro. Bizitzak lehentasuna dauka, alegia, eta errepide horretan azken urtean izan diren istripu eta hildakoen kopurua ematen duten beste seinale batzuk ere. Oso kezkatuta daude errepideko segurtasunarekin. Errepidea txarra da. Baina 200 km baino ez daukagu Bukaresteraino iristeko. Eta azken 100 km.ak autobidean egingo ditugula jartzen du mapan. Herriak bata bestearen atzean. Landa luzeak. Errumaniako hegoaldea da. Oso laua. Ez du zerikusirik iparraldearekin. Noizean behin, fabrika erraldoiak ikusten dira, batzuk abandonatuta, komunisten garaiko estatuko fabrika erraldoi defizitarioak. Petrolioa ateratzeko prospekzioak ere ikusten dira errepidearen albo bietan, lurraren bihotza etengabe zulatzen, baina gehienek herdoilduta eta abandonatuta ematen dute. Lehenengo geldialdian garagardo bat eskatu dugu eta tabernakoak esan digu kotxean bagaude ez dugula edan behar. Harrituta! Bai, Errumanian alkohol tasa 0,00koa da. Kontuz ibiltzeko. Ura eskatu dugu. Alkoholik gabea, noski. Ur gasifikatua, baina ez artifiziala, esan nahi baita, ura iturritik bertatik ateratzen dela horrela, gasdun. Hau da hemen gehien edaten den ura. Gasik gabea nahi baduzu, propio eskatu behar duzu. Pitesti hirira ailegatu gara azkenez, hemendik hasten da Bukaresterainoko autobidea, herrialdeko bakarra, tira, kostara, Itsaso Beltzara doanaz aparte. Lehenbiziko 50 km.ak egin ditugu arin, gero errepidearen albo bat moztua dago. Bi karril estutan egin ditugu azkeneko 50 km.ak, baina Bukaresten gaude. Drum a fost foarte obositor, bidea oso nekagarria izan da, alegia, baina onik heldu gara. Ez da gutxi!