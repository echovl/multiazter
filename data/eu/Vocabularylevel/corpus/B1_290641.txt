Docutec Emakume eta gizonen arteko aldeak Hilaren 8an Emakumeen eskubideen aldeko Nazio Batuen Eguna ospatuko dugu. Gai hau hizpide, datozen lerrootan gurean emakume eta gizonen arteko aldea zertan den azaltzen saiatuko gara. Horretarako, Emakunde Erakundeak argitaratu duen ikerketa batez baliatuko gara, hots, www.emakunde.es: (Cifras sobre la situación de mujeres y hombres en Euskadi (2004). Txosten honetan aztertutako gaiak asko dira. Guk horietako bakar batzuk hartu ditugu, esanguratsuenak gure ustetan. Besteak beste, biztanleriaren egiturari dagozkion datuak: gizon eta emakume-kopuruak, familien osaketa, inmigrazioak eragindakoak... Heziketaren esparruan: ikasleen nolakoa, zein espezialitate duten gustukoen neskek eta mutilek, ba al den alderik lortutako emaitzetan, irakaslegoaren baitan suma daitezkeen diferentziak, euskara ikasten emakume ala gizonezko gehiago ari den... 1.- Biztanleriaren egitura Hiru lurralde historikoetan emakume gehiago dago gizonezko baino. Baina, ezaugarriren bat nabarmendu beharko balitz, ez da kopurua, baizik eta biztanleriaren heldutasuna, zahartzeko joera eta zahartzarora iritsitako gehienak emakume direla. Alegia, biztanleri heldua dela Euskadikoa, nahiz eta azken urteotan jaiotza-tasa astiro-astiro goraka doan. 2004an Euskal Autonomi Erkidegoan 2.115.279 biztanle bizi ziren. Horietatik, erdia baino pixka bat gehixeago, hots, %51, emakume ziren. Datuak adin-tarteka aztertuta agerikoa da 40 urte bitarteko adin-tarte guztietan gizonezko gehiago dagoela. Baina, proportzioa aldatu egiten da, adinean gora egin ahala. Horrela, 80 urteko biztanleen multzoan 10etik 6 emakumea da eta 85 urtetik gorakoen artean, 10etik 7. Amatasuna Bada beste datu esanguratsu bat: ama izateko adina atzeratu egin da nabarmen azken urteotan. 60ko hamarkadan amatasun-adina 25-29 urte bitartekoa zen. 1996tik aurrera, ordea, batez besteko adina 30-34 urtera pasa da. Horrela, 2003. urtean ama izan ziren emakumeen ia %75 30-39 urte bitarteko adin-tartean zeuden. Eta ama izateko adinari dagokion beste datu bat eranstearren, esan, 2003. urtean 40 urtetik gora zuten amak 917 izan zirela, 1996an baino %60 gehiago. Jaiotza-indizean eragina duen beste datu bat hauxe da: emakumeak orokorrean eta amak bereziki lan-munduan sartzeak zerikusi zuzena du aurreko datuekin. Aldea nabarmena da: 1996tik aurrera etxeko lanez soilik arduratzen ziren EAEko amen portzentaia %26,7tik %13,9ra jaitsi da. Eta zein motatakoak dira EAEko familiak? Nork osatzen ditu? Batez besteko neurria: 2,76 Pertsona bakarrek osatutakoak: 151.855 (familia hauetatik %59 emakumeek osatuak dira) Konposatuak: 25.371 Nuklearra seme-alabarik gabeak: 127.615 Nuklearra seme-alabekin: 302.533 Guraso bakarrekoak: 75.428 (guraso bakarreko familien %81,5an emakumeak dira buru) Banaketa batetik eratorritako nukleo familiarrak: 42.186. Hauetatik %78,3k emakumea dute familia-buru. Polinuklearrak: 12.967 Handitua: 53.198 Inmigrazioa: Etorkin gehienak 20-39 urte bitartekoak dira. Adin-tarte honi erreparatuz gero, gehiago dira gizonezkoak emakumeak baino. Hala ere, 45 urtetik gorakoen taldean emakumeak nabarmentzen dira. Gizon eta emakumeen arteko kopuru-aldea jatorriaren araberakoa dela agerikoa da, ordea. Ameriketatik datozen etorkinen %62,2 emakumeak dira, eta Afrikatik datozen etorkinen %67, berriz, gizonezkoak. 2.- Heziketa Derrigorrezko hezkuntzari dagokionez, 2003/2004 ikasturtean derrigorrezko hezkuntzan matrikulatutakoen artean %51,8 mutilak ziren eta % 48,2 neskak. Datuak eta indikatzaileak asko dira, baina hona esanguratsuenak ekarri ditugu. Alderik nabarmenenak emaitzetan ageri dira: DBHn nesken %61,4 dira ikasturtea asignatura guztiak gaindituta pasatzen dutenak. Mutilen kasuan, %46,5 dira. Batxilerrean %53,5 dira neskak. Lanbide heziketan, %62,1 mutilak. Bi aukera hauen artean aldea nabarmena da. Baina, askoz ere handiagoa da ikasketen espezializazio edo izaeraren arabera. Hori dela eta, osasun zientzia, humanitateak edo gizarte zientzietan %75 neska dira. Esparru zientifiko-teknikoetan, ordea, mutilak dira nagusi. Beste indikatzaile bat: 2003/2004 ikasturtean 202 doktore-tesi aurkeztu ziren. Erdibana garatu ziren: 100 emakumeek egindakoak izan ziren, eta 102 gizonezkoek. Ia erabateko oreka. Irakasleei dagokienez: Datu orokorrei begiratuta, hezkuntzaren eremuan irakasle gehienak emakumeak dira: %63,7. Proportzio handiena haur-hezkuntzan ikus daiteke: %93,2. Baina, txikituz doa heziketa-maila gora doan neurrian. Adibidez, DBHn %56,2 dira emakumezko eta unibertsitate-ikasketetan %35,8. Euskara-ikasleei dagokioenez:   04-05 ikasturtean, euskaltegietan euskara ikasten ari ziren ikasleen %69,7 emakumeak ziren eta %30,3 gizonezkoak. Azken urte hauetan antzekoa izan da bi generoen arteko aldea: (Iturria HABE) 95-96: %64,07 (E) eta %35,93 (G) 98-99: %66,62 (E) eta %33,38 (G) 99-00: %67,02 (E) eta %32,98 (G) 00-01: %67,02 (E) eta %32,98 (G) 01-02: %67,16 (E) eta %32,84 (G) 02-03: %68,90 (E) eta %31,10 (G) 3.- Denboraren erabilera Emakumeak etxeko eta zainketa-lanei denbora gehiago eskaintzen die gizonezkoak baino. Eta gizonezkoek, ordea, denbora gehiago ematen dute beren lanbidean, heziketan, aisialdian edota lagunartean. Aisialdia: Aisialdian aldeak nabarmenak dira, bai motari dagokionez eta baita aisian ematen den denbora-kopuruari dagokionez. Ikus galdera hauen erantzunetan jasotako emaitzak: Zenbat denbora ematen dugu batez beste egunean kirola egiten, paseatzen edota ordenagailu eta teknologia berriak erabiltzen? Emakumeak: ordubete eta 55 minutu eguneko Gizonezkoak: 2 ordu eta 22 minutu eguneko Eta ekintza pasiboagoetan, hala nola, irakurtzen, telebista aurrean, kultur ekitaldiak ikusten...? Emakumeak: 2 ordu eta 33 minutu eguneko Gizonezkoak: 2 ordu eta 46 minutu eguneko EAEko biztanleriak batez beste lagunarteko harremanei eguneko 58 minutu eskaintzen dizkie. Orain, emakume eta gizonezkoen artean bada alderik: Emakumeek lagunartean eguneko 52 minutu ematen dituzte. Gizonezkoek, ordubete eta laurden. Haurren zainketa: Ikerketan jasotako  datuak hauexek dira: Haurrak zaintzen dituzten emakumeek batez beste egunero ordubete eta 33 minutu ematen dituzte zeregin honetan. Gizonezkoek ordubete eta minutu bat. Emakumearen dedikazioa bertsua da aste osoan zehar. Gizonezkoen kasuan, berriz, larunbatetan eskaintzen diote denbora gehien eginkizun honi (sekula ez, hala ere, emakumeek adina) eta gutxien igandeetan. Astelehenetik ostegunera:   1:33 (E)        1:01 (G) Ostirala                            1:37 (E)        0:57 (G) Larunbata                        1:32(E)         1:09 (G) Igandea                           1:34 (E)        0:56 (G) Eta etxeko lanak? EAEko emakumeek batez beste 3 ordu eta 31 minutu ematen dituzte etxeko lanetan. Gizonezkoek baino hiru aldiz gehiago: ordubete eta 10 minutu.