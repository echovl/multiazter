Docutec Justizia Arrazoia izatea eta justizia ez datoz bat mundu honetan. Hori adierazteko esaldi eta metafora bitxiak datoz iritzi artikulu honetan. KIRMEN URIBE / Munduko gauza askok ihes egiten die haurraren begiei. Urteak aurrera egin ahala konturatzen da gauzen zergatiez haurra. Hizkuntzaz ere gutxinaka jabetzen da, helduen hizkuntzaz, eta esaldi batzuek maiz izaten duten bigarren zentzuaz. Baziren bi esaera erabat ulergaitz egiten zitzaizkidanak haur denboretan. Bata bazkalostean sabela ondo bete eta gero aitak esaten zigun esaldi hura zen: «Jan dugu erregea legez, berak jan badu geu legez». Esaldiaren hasierako zatiarekin ez nuen arazorik: «Jan dugu erregea legez». Ondo jan dugula, alegia. Bigarren zatiari baina ez nion hartzen zentzurik. Zer esan nahiko zuen «berak jan badu geu legez» horrek? Urteak kosta zitzaizkidan esaldiaren bigarren zatiari zentzua hartzea baina behin, goizetik gauera, jabetu egin nintzen hark zekarren egiaz. Bigarren zatiak bere tokian uzten du hasierako enfasia, gauza bat ederki bazkaltzea baita eta beste bat erregearen pare izatea. Bigarren esaera are misteriotsuagoa zen. Osabari entzun nion lehen aldiz. Aita bezala, hura ere arrantzalea zen. Eztabaidari amore emateko esaten den esamolde horietako bat da. Ez dakit norekin ari zen ezbaian osaba, etxeko batekin seguruena, herri batera iristeko biderik zuzenenaz ari ziren, batak arre besteak iso. Ez zuten ados jartzerik lortzen eta etsita bota zion osabak: «Arrazoi duzu baina kartzelara zoaz». Arrazoi duzu baina kartzelara zoaz. Berriz ere galdera sortu zen nire buru txikian. Zer esan nahiko zuen osabak hitz horiekin. Urteak ziren hitz horiek entzuten ez nituela joan den asteburua arte. Berehala hartu nion zentzua esaldiari. Eta erregearenak bezala esaera horrek ere ikasbidea zuela jabetu nintzen. Egia bat gordetzen zuen, egia latza: arrazoia bidelagun txarra ere izan daiteke eta galbidea ekar diezazuke. Tamalez, arrazoia izatea ez da nahikoa mundu honetan. «Justizia balea baten sabelean dago gordeta» esaten dute Islandian. Alvaro Cunqueirok esaera horri kontakizun bat gehitu zion. Gaizkile batek, epaile guztiak begitan hartua zutela eta, Gunnar Malarendi izeneko aparteko jujeak epaitzea eskatu zuen. Balea baten sabelean bizi zen Gunnar eta haren bila ibili ziren islandiarrak, hari deika hamaika urtez, zazpi itsasotan. Aurkitu zuten halako batean. Beranduegi baina. Gaizkilea zahartu eta hil egin zen. Gunnar jujea epaiketarik egin ezin eta etorri zen bide beretik joan zen lasai-lasai etxera, balearen sabelera. Ez da geroztik ageri.