Docutec Otsoa, urtetik urtera ugariago Otsoaren populazioa handitzen ari da. Hain zuzen ere, normalean ikusten ez zen tokietan ikusi dute azkenaldian. Horrek esan nahi du gizakiaren jarrera aldatu egin dela; otsoak garai batean baino mehatxu txikiagoa du, eta duela urte asko utzitako lurraldeetara itzultzen hasi da. Zer da hori, berri ona ala txarra? Ez da denbora asko Europa otsoz josita zegoela. Duela ehun bat urte, ia edozein basotan izaten zen otsoa, gauez uluka eta egunez ezkutuan. Gizakiak errespetua eta mirespena sentitu izan du beti otsoarekiko. Baina jan ere egin behar da, eta otsoak abereak hiltzen ditu. Ez dago zalantza-izpirik: otsoa lehiakidea da. Urte askoan ohikoa izan da otsoak harrapatzen zituenari saria ematea. Eta, sariaz gain, ospe handia eskuratzen zuen ehiztariak. Horregatik erakusten zituzten harrapatutako otsoak herrietan; piztia beldurgarria zen, eta, askotan, zakur basatiekin batera egiten zuen ehiza. Hil egin behar zen. Eta hil egin zuten, ia desagerrarazi arte. Iberiar Penintsulan, ale batzuek iraun zuten bizirik, Zamora inguruko mendietan eta Galizian. Errusia aldean ere iraun zuten. Baina, oro har, Europa osotik desagertu zen otsoa. 1970eko hamarkadan, bi faktorek indar handia hartu zuten. Alde batetik, pentsaera ekologikoa zabaldu zen, eta, bestetik, jendea herrietatik atera eta hirira joan zen bizitzera. Landa-eremuak jendez hustu ziren, eta, hirietan, otsoa kontserbatu behar dela onartzen hasi zen. Otsoa babesteko neurriak jarri ziren martxan, eta egoera erabat aldatu zen; gizakiak eragindako presioa gutxituta, lurralde asko kolonizatzeko aukera sortu zitzaion otsoari. Gaur egun, 2.000 ale baino gehiago daude Penintsulan, Europako populaziorik handiena. Baina non daude otso horiek? Menditik behera Otsoaren moldatze-ahalmen handiak ahalbidetu du populazioaren gorakada. Izan ere, espezie honek osasuntsua ez den ekosistema batean iraun dezake; otsoa zabortegietan topatzen duena janda ere bizi daiteke. Horregatik, hainbat adituk zalantzan jarri dute estepan bizi direnak benetan 'naturalak' ote diren. Baina, eztabaidak eztabaida, horrek lagundu egin dio otsoari ugaritzen: ia edozein habitatetan bizitzera moldatzen da. Otsoaren gaur egungo egoerak, haren moldatze-ahalmenaz gain, beste ezaugarri bat ere nabarmendu du: uste orokorra da otsoa berez mendian edo basoan bizi dela, baina uste hori ez da zuzena; estepan, basoan, kostaldean, mendi baxuetan zein altuetan, toki hotzetan, toki beroetan... ia inguru guztiak dira aproposak otsoarentzako. Egia da gizakiaren presioarengatik mendietan isolatuta geratu zirela populazioak, gizakiak 'hartutako' guneak bailaretan daudelako; baina, uzten bazaio, edozein tokitan bizi daiteke otsoa. Gaur egun, paradoxa bat sortu da otsoaren bizilekuaren inguruan: animalia basati gehien dituen lurraldeetan, hau da, naturalki bizitzeko aproposenetan, ez du aurrera egiten. Eta arrazoia da toki horietan egiten duela presio gehien gizakiak, abereak aske izateko ere aproposak direlako lurralde horiek. Hain zuzen ere, gutxi gorabehera maiatzetik urrira, ohikoa da abereak mendian aske uztea. Horrela izaten dituzte askotan behiak Aralarren, Urbasan edo Pirinioetako hainbat tokitan, adibidez. Jakina, animaliak ez dira zaindu behar etsai naturalik ez badute. Eta, otsoa ez bada (edo hartza), zein animaliak harrapatzen ditu behi osasuntsuak? Beraz, toki horietan jartzen dizkie traba gehien otsoei gizakiak.