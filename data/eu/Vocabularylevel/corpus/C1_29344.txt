Docutec Auto berriak matxurak ditu behin eta berriz 2001eko urrian auto berria erosi nuen auto kontzesionario batean, 2004 urteko apirila arteko garantia eta guzti. Autoa erosi eta hirugarren hilean abiadura kaxa aldatu behar izan nion. Gero, direkzioak soinuak ateratzen zizkidan eta alternadorea eta termostatoa arazoak sortzen hasi ziren. Esan didate peritua pasatu dela nire autoa ikustera, baina oraindik ez dutela konponketa onartu. Gainera, hondatutakoaren ordez erabiltzeko beste auto bat uzteko eskatu nien, baina ez didate utzi, esanez ordaindu nuen garantiaren luzapenak ez didala horretarako eskubiderik ematen, garantia "ofizialaren" lehen urtean besterik ez dela hori gertatzen. Zer egin dezaket? Lehenik eta behin, autoaren garantia erregimenari dagokionez, erositako data hartu behar da kontuan, alegia, 2001eko urria. Horrek esan nahi du kasu honetan ezin daitekeela Garantiaren Lege berria aplikatu, 2003ko irailean jarri baitzen indarrean, eta aurreko erregimena aplikatu behar dela. Erregimen hartako arauek ziotenez, erosleak autoaren matxurak doan konpontzeko eskubidea du sei hilabetez. Halaber, konponketa ez balitz bezeroaren gustukoa edo bestelako matxurarik sortuko balitz, kontsumitzaileak ordez auto berria eskatzeko edo, erosketa-kontratua suntsituz, ordaindutako dirua jasotzeko eskubidea izango luke. Kasu honetan, garantia bukatuta zegoen, baina autoa garantizatuta zegoen kontzesionarioaren bidez 2004ko apirilera arte. Gure ustez, oraindik ere indarrean den garantiaren baldintzak arretaz irakurtzea da egokiena, zein eskubide dituen ziur jakin eta haiek erreklamatu ahal izateko. Ordezko autoa jasotzeko eskubiderik duen ala ez ziurtatu behar du, eta kontratuak baduela adieraziko balu, erreklamazio orria eskatu behar luke, tailerrak horri dagokionez huts egin duela adierazteko. Bestalde, ez badiote autoa epe laburrean behar bezala konponduta itzultzen, Kontsumitzailearen Informazioko Udal Bulego batera jotzea luke onena, han erreklamazioa egiteko. Bulego horretan nahi bezalako erantzunik jasoko ez balu, abokatu batengana joatea aholkatzen dugu, garantiaren epea bukatu aurretik demanda judiziala aurkeztea aztertzeko. Azkenik, halako ekintzarik egin nahi izatera, autoa tailerrera eramandako aldi guztien dokumentazioa aurkeztu behar da, datak eta bi aldeen sinadurak dituela.