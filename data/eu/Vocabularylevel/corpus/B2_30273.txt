Docutec Amona Historian zehar, amonaren funtzio soziala asko aldatu da. Baina, lehen bezala orain, lotura izugarria ikusten diot bilobekin. Orain, gainera, eginkizun berriak hartu dituzte euren gain. Horrenbeste dibortziorekin, amona bitartekari bihurtu da. RUFINO IRAOLA / Nik ez nuen neure amonarik ezagutu, ez aitaren aldekorik eta ez amaren partetik. Baina amona asko ezagutu dut. Horien irudia etortzen zait gogora, Euskal Jaietan-eta norbait amona-jantzian ikusten dudanean. Egunen batean imitatu egingo zituztela pentsatu gabe janzten ziren hala. Txanbra eta gona pintorratuak izaten zituzten, eta aurremantal eta buruko zapi beltzak. Amona instituzio bat izan da Euskal Herrian, batik batik nekazaritza-munduan. Historian zehar, amonaren funtzio soziala asko aldatu da. Baina, lehen bezala orain, lotura izugarria ikusten diot bilobekin. Baserri zaharreko sehaskak amonaren esku azaltsua izan du eragile eta haurraren ispilu. Zaldiarangoak liburuko pasarte hau ere ohikoa da amonaren bizitzan: «Baina berak ez zuen igande eta jai handirik hutsik egingo elizara joan gabe. Dotore preparatzen zen: ile urdina dena orraztu ¿agua-colonia' eta guzti, (...). mantanila beltza burutik behera, errosarioa eta meza-liburua esku batean eta ni beste eskutik ninduela joaten zen». Hain zuzen, familiako erreferente erlijiosoa amona da. Gainera, lehen baino areago orain. Gaur egungo gazteek, inoiz edo behin erlijioaz mintzatzen badira eta txisteren bat egiten dutenean, amonaren garaiak gogoan hartuta ari dira, eta ez amaren garaiak. Dena den, amona mordenoek ere lehengoek bezainbateko lotura dute bilobekin. Orain, gainera, eginkizun berriak hartu dituzte euren gain. Horrenbeste dibortziorekin, amona bitartekari bihurtu da. Amonak jasotzen ditu haurrak ikastolatik, eta amona egoten da kale-ertzean zain, haurrak aitarengandik amarengana (edo alderantziz) aldatu behar duenean. Amonarik gabe ezin gara bizi.