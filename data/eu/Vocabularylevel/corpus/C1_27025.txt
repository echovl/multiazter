Docutec Elikadura zenbait gaixotasuni aurre egiteko Elikadura txarra da hainbat gaixotasunen iturria. Besteak beste, tristura, antsietatea, depresioa eta nekea elikadura txarraren ondorio dira. Horri buruzko adierazpenak egin ditu ikertzaileak eta kazetariak jasotzen ditu. Aitziber LASKIBAR | BILBO Geroz eta gehiago dira nekatuta edo indarrik gabe sentitzen direla aitortzen duten pertsonak. Zenbaitek adinari egozten dio gaitzen errua eta beste batzuek lanari edo estresari. Elikaduran aditu direnen ustez, aldiz, orekarik gabeko elikadura da horietako askoren arrazoia. Hori dela eta, bitaminen garrantzia nabarmendu, eta gorputzari behar dituen proteinak, koipekiak eta karbohidratoak emateko deia egin dute, osasunaren alde.   Neke fisiko eta mentala, giharretako eta buruko mina, suminkortasuna, antsietatea, tristura, lo egin ezina eta umore aldaketak, geroz eta pertsona gehiagok izaten dituzten sintomak dira. Egungo gizarteak ezarritako bizimoduaren ezaugarri direla esaten duenik ere bada, eta, azkenaldian eginiko zenbait ikerketari begiratuz gero, arrazoia baduela ondoriozta daiteke. Izan ere, elikagaia izan daiteke sintoma horien guztien eragile; gorputzak beharrezko dituen zenbait bitaminaren gabezia, hain zuzen. Hori da, behintzat, Sanofi-Synthelabo enpresak "Mikronutrienteak osasun iturri" izenburuarekin kaleratutako azterketaren ondorio nagusia. «Egungo gizarteak dietan dituen gabezia nagusiak A eta D gisako bitamina liposolubleena, B taldeko bitaminena, E eta C antioxidanteena, K bitaminena eta betakarotenoena da», adierazi zuen Augusto Corominasek ­Germans Trias i Pujol Unibertsitate Ospitalean Fisiologia eta Biologia Zelularreko katedratiko denak­ aipatu azterketan oinarrituz. Horien artean, A bitaminaren gabezia da larriena, Araba, Bizkaia eta Gipuzkoako herritarren erdiak, adibidez, ez baitu behar adina barneratzen; %30, berriz, ez da D bitamina nahikoarekin elikatzen. Estetikaren garrantzia «Estetikari garrantzi handiegia ematen zaion gizartean bizi gara eta hori da behar bezala elikatuta ez egotearen eragileetariko bat, nahiz eta ez duen horrela zertan izan, argaldu nahi izateko kasuetan ere litekeena baita dieta egokia egitea», adierazi zuen Corominasek. Egoera horri, gainera, «bizimodu modernoak» sorrarazitako estresa eta presaka bazkaldu behar izatea gehitu behar zaio irakaslearen esanetan. Gainera, «lehengo mediterranear dietaren onurak alde batera utzi dira». Horren guztiaren eraginez, fruta eta barazkien gisako elikagai fresko eta anitzek dakarten kalorien oreka, zuntz maila handia eta koipeki saturatu urria baztertzen ari dira, osasunaren kaltean. Ukaezina da gizartea asko aldatu dela azken urteotan. Emakumeak etxetik kanpo ere egiten du lan orain, eta bai gizonezkoek bai emakumezkoek gero eta denbora gutxiago dute janaria prestatu eta bazkaltzeko. Presaka bizitzea da egungo bizimoduaren ezaugarrietako bat eta elikatzeko modua ere aldarazi du egoera horrek. Hori dela eta, arin prestatzen diren, aldez aurretik prestatuak diren eta etxetik kanpo eginiko janariek eguneroko jatorduetan leku handia hartu dute. Errealitate horretan oinarriturik, Instituto Europeo de Estudios de Salud Nutricional izeneko enpresak denbora gutxian prestatzen diren janariei buruzko azterketa egin du, elikaduran aditu diren ehun pertsonari eginiko galdetegi batean oinarrituta. Prestaketa lana ekiditen duten jateko eren artean, etxera eramaten diren janari egin berriak eta aurretiaz prestatu gabe dauden produktu izoztuak dira elikagairik orekatuenak, Juan Ramon Sanz endokrinologia eta nutrizioan espezializaturiko doktorearen esanetan. Elikagairik okerrenak, aldiz, aurrez prestaturiko janari izoztu edo izoztu gabeak, latetan sartuta daudenak eta deshidratatuak dira, oreka nutrizional txikia baitute horiek guztiek. Pizzak, bestalde, elikagai osoak izan daitezke, egin berriak badira eta behar den produktuez osatuak baldin badira, behintzat. Ildo horretan «haurrei fruta, barazkiak eta arraina janarazteko modu atsegin bat izan daiteke astean behin pizza bat jatea», Juan Ramon Sanzen hitzetan. Elkarbizitza modu ezberdinek, bestalde, eragin zuzena dute elikatzeko eran, ikerketa beraren arabera. Ildo horretan, familian bizi diren eta seme-alabaren baten ardura duten pertsonak hobeto elikatzen dira, oro har, bakarrik edo lagunekin bizi direnak baino. Adituen aldetik adostasunik handiena jaso duen baieztapena, bestetik, elikadura orekatuak zenbait gaixotasun eragotzi ahal izatea da, galdetutako adituen %95ek adierazi baitu bere adostasuna. Gizentasuna, gaixotasun kardiobaskularrak, desnutrizioa eta hiperlipemia dira, honi gagozkiola, ekidin daitezkeen eritasunetariko batzuk. Beraz, elikadura orekatu ezin hobe hori lortzeko gakoa gorputzari, behar dituen proteinak, koipekiak eta karbohidratoak ematean datza. Baieztapen honi jaramon eginez gero, fruta, barazki, lekale, oliba olio, arrain, esneki, ogi, arroz, pasta eta zereal gehiago kontsumitzeko gomendioa ematen dute elikadura gaietan aditu direnek, «gaur egun gutxiegi jaten diren produktuak baitira». *  