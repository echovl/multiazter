Docutec Kleenexa Asko hitz egin da Mikel Goñiri buruz. Gehiegi. Egia eta gezurra ez bereizteraino. Gaiztoak gara oso. Morbosoak, prentsa arrosaren kontsumitzaile deklaratu gabeak. SUSTRAI COLINA / Eten diote kontratua Mikel Goñiri, Retegiren markak hautsi behar zituenari. «Bazen garaia», diote bere aurkari sutsuek; «zergatik?», bere zale fanatikoenek. Erdibiderik gabeko pilotaria oronoztarra. Alde edo kontra, zaborra ala izarra. Asko hitz egin da Mikeli buruz. Gehiegi. Egia eta gezurra ez bereizteraino. Gau txarra igaro duela entzunda, tabernak ohi baino goizago itxi dituzten galdetzeraino. Gaiztoak gara oso. Morbosoak, prentsa arrosaren kontsumitzaile deklaratu gabeak. Jakina da, ordea, prentsa arrosa negozio bat dela. Pilota bezala, funtsean. Gutxi balio dute pertsonaren duintasunak, izan ditzakeen arazoak, gaixotasunak... Kontu korrontea gizentzea da kontua. Horixe egin dute Goñirekin. Errentagarria zen bitartean zukutu, eta gero bota. Kleenex baten gisan. Baten batek esan beharko du zer den okerragoa, profesional txarra izatea ala gaixo dagoen pertsona batez baliatzea. Nik garbi daukat. Horiek dira frontoiak betez idealizatzen ari garen balioak.