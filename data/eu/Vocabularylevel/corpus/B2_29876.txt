Docutec Gure makina Uste nuen fotokopiagailuak luze iraungo zuela, berri-berria dago eta. Baina 'Account Manager' batek makina zaharkitua zegoela esan zidan atzo, ja ez zegoela piezarik, eskaintza 'irrechazable' bat egingo zigutela... KARLOS LINAZASORO/  Nire fabrikan, liburutegian, fotokopiagailu eder bat daukagu, Udalarena, bunker baten itxura osoa duena, primerakoa, high. Bost urte beteko ditu laster, Jauna lagun. Gutti erabili da oso, eta oraindik makularik gabea eta birjina dago, esate bateko. Gauzak horrela, bada, uste nuen tramankuluak luze iraungo zuela gure artean, nire fabrika liburuzkoan. Euskaraz bikain esaten dugu, ordea: usteak erdia ustel. Eta egia. Bisitari bat etorri baitzitzaidan atzo edo bart, irribarrez gorbataduna, eta eskuratu zidan txarteltxoan jartzen zuen Account Manager, nik ez dakit zer esan nahi duen horrek. Makina zaharkitua zegoela behintzat, hori ongi entenitu nion. Aldatzea komeni zela, egingo zigutela eskaintza ekonomiko irrechazable bat. Ja ez zegoela piezarik gurearentzat, lehenbailehen komeni zela berria ekartzea. Eta milioi bat pezetatik ondo goratxo zegoen ordainduta gurea, ez huskeria bat. Ez dudalako nik ordaintzen gure fabrikako tresneria, bestela akabatuko nuen managerra. Ez zuen ulertzen makinarekiko nire maitasuna, nire xera edo leialtasuna. Progresoa ama berria egiteko gai balitz, hori ere salduko ligukete eta, bihozgabeek! Eta gauza da, ba, gorabehera teknologiko honekin asko tristatu naizela, edo oso, eta metafisika egiteari ekin diola nire garunak, bihotza lagun. Zer da hemen betiko? Jainkoa, esaten zuten gure zaharrek, baina Nietzschek eta Marxek (Karlosek) hura ere hil zuten, gupida izpirik gabe gainera, eta geroztik hemen ezer ez da betiko, dena efimero eta behin behineko eta axaleko baizik, eta kaxkar eta barrenuts. Punta-puntan gabiltza idiozia mailan, mutur-muturrean alienazioaren liturgian. Ez nago seguru, uste dut errifle bat erosiko dudala.