Docutec Merkealdia: zenbait aholku eta gomendio Merkealdi garaiaren atarian kontsumitzaile elkarteko kideak aholkuak ematen ditu. Saltokietako gaiak nola egon behar duten eta ordainketak nahiz itzulketak egiteko arauak zeintzuk diren. ITZIAR ELORZA, EKAko kidea «Merkealdia izateko ezinbestekoa da saltoki batek artikuluak aurrez baino merkeago eskaintzea, dela urtaroa aldatu delako, denboraldia amaitu delako, edo izakinak berritu behar dituelako. Eusko Jaurlaritzak urteko bi garaitan baimentzen du salneurriak merkatuta saltzea: urtarrilean eta uda inguruan. Merkealdiek gutxienez astebete iraungo dute, eta gehienez bi hilabete». Merkatutako produktuak kalitate eta etiketatze arau guztiak bete behar ditu, eta ezin da inoiz ere hondatuta egon; baldin badago, salgai-hondar gisa baino ezin da eskaini. Hortaz, erosi dugun artikuluak ez baditu betetzen baldintza horiek, erreklamazioa egin ahal izango dugu, merkatu gabe erosi izan bagenu bezala. Produktuak etiketatuta egon beharko du, eta osagaiak zehaztuta izan beharko ditu. Era berean, merkealdiko artikulu guztiek salgai egon behar izan dute gutxienez hilabete bat lehenago. Hortaz, ez dugu fidatu behar saltokiak jantzi baten neurri eta kolore guztiak dituenean. Merkatutako produktu guzti-guztietan argi eta garbi adierazi behar dira lehenagoko prezioa eta beheratu ondokoa, eta salmenta ez bada merkaturatutako produktu guztiena, merkatutako produktuak gainerakoetatik bereizita agertuko dira, hutsegiterik ez eragitearren. Produktua hondatuta badago edo beste arazoren badu soilik aldatu beharko du saltzaileak. Baina, denda batzuetan posible da produktua itzultzea, ondo egon arren. Ahal bada, galdetu horretaz aldez aurretik, ondoren arazorik ez izateko. Akatsa izanez gero, eta antzeko produkturik ez badago, dirua itzultzeko eska dezakegu, edo erosketa-txartelak onartu. Azkena gertatzen bada, agirian zenbat denborarako eta zenbateko kopurua trukatzeko balioko duen adierazi beharko da, eta dendaren zigilua izan beharko du. Jakin beharko dugu, halaber, zein ordainketa modu onartzen dituzten. Inoiz ezingo da produktuaren prezioa ez ezik, gainordain bat ere ordaintzera behartu kreditu txartelen edo antzekoen bidez ordaintzeagatik. Merkatutako prezioan agertzen dena da ordaindu beharreko prezioa. Dendak kopuru bat kobratzen badu produktua osatu edo konpontzeagatik (ehun-dendetan, esaterako), hori oso argi adierazi beharko zaio jendeari. Etxetresna elektrikoak badira (edo beste ondasun iraunkor batzuk), saltokiak haien bermeak eman beharko ditu, produktuak ez direlako akastunak, merkatuak baizik. Azkenik, beti eskatu behar dugu faktura edo tiketa, eta gorde aldi batean; ezinbestekoa izango da erreklamazio bat egin behar badugu. Saltoki guztiek izan behar dituzte kontsumitzaileen eskura Erreklamazio Orri ofizialak. Haietaz baliatu behar izanez gero, saltokiak orri originala eman beharko du, zigilatuta, hala nola koloretako kopia bat, eta kontsumitzaileak hori Eusko Jaurlaritzako Kontsumo Sailari helaraziko dio. Eta gogoratu: merkealdietan ez da beheratzen kalitatea, prezioa baizik.  