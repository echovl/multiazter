Docutec Arraroak Gizonezkoen eta emakumezkoen arteko desberdintasun batzuk azaldu, eta honela bukatzen du: "finean, konplexuak baino, arraro demonioak garela batzuk zein bestetzuk".. JOSU LARTATEGI Metro bagoira sartu da neska gazte bat. Bazterretik hiru neska gaztek egiten diote so. Goitik behera, behetik gora, ezker-eskuin egiten diote so. Aztertze orokorraren ostean txutxu-mutxuka hasi dira beren artean, arropaz edo zapata puntaz, diot nik, edo akaso ipurdiaz edo sabel potoloaz. Neskak alde egindakoan hiru marmartiek berriro ekin diote berbetari. Kuxkuxeroen topikoa, bete-betean. Kux-kux eta mar-mar, erdibarrezka, elkarrengandik hurbil eta hurbilagotzen, taldeka pozik eta harro, taldeak autoafirmazioa balekar bezala, beste neska haren indibidualtasunari barre egin arren sakonean inbidiatsu baleude bezala. Antzeko eszena ugari ikusten dira begiak ondo atxikiz gero. Saltoki handi batzuetan ikusi berri dut metro bagoikoaren antzeko beste bat: aor lau neska, elkarri aupa diotsoten bitartean batzuek besteei goitik behera begiratuz, eta ostetik agur arina eta konpromezuzkoa jaurtiz; elkarrengandik banandu eta urrundu ahala erdibarrezka eta txutxu-mutxulari hasi dira. Metrokoak etorri zaizkit akordura, eta pentsatu dut arropaz, zapata puntaz, ipurdiaz edo antzekoez jardungo dutela. Harritzen nau nesken arteko kontrol antzeko horrek. Emakume heldu askok ere egiten dute, toki itxietan bereziki. Eta emakume edadetu askok ere bai, andreari behintzat egunonekin batera itxura aztertzen diote auzoko atsoek, ez jakin zergatik. Gizonak ez gara oraino itxurarekin hainbeste obsesionatu, baina gure rollo arraroak ere baditugu: ohiko dugu gure arteko distantzia fisikoa, beldur homosexualak zenbait kontaktu motatarako, ohiko dugu begietara begiratzea eta ez beherantz (ze orduan morroiari zera itaunduko diogu, "hi, ze ostia habil begira?") Neska ugarik, berriz, normalena bezala ikusten dute distantzia laburrean egotea eta hitz egitea, kontaktu fisiko jakin batzuk natural egiten dizkiote elkarri, eta begietara ez ezik soinera eta beste edozein ataletara begiratzen dute, eta ez diote normalean itaun zakarrik egiten esplikazio eske. Finean, konplexuak baino, arraro demonioak garela batzuk zein bestetzuk.