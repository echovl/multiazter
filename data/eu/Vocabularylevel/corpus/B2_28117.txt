Docutec Sentimenduak Komunikabideetako azkenaldiko joera baten inguruko iritzi artikulua. Izan ere, saio askotan parte hartzaileek beraien sentimenduen exibizioa egiten dute. Horren kontrako iritzia dakar artikulu honek. Laura Mintegi Horren ohituta gaude ezen, dagoeneko, ez baikara konturatzen galderaren lizunkeriaz, inpudiziaz. Garai batean norbaiti elkarrizketa egiten zitzaionean galdera guztiak bi ardatzen inguruan jiratzen ziren: nor zara eta zer egin duzu? Berdin zen elkarrizketatua arte mundukoa izan, zientziaren arlokoa, politikagintzan aritu edo kirolaria izan. Galderen motorra, jakin-mina sorrarazten zuena, horixe zen: nor zara eta zer egin duzu. Azken urteetako elkarrizketa gehienetan, ordea, kazetari (edo) gehienek egiten dituzten galderak beste ardatz baten inguruan jiratzen dira: «zer sentitzen duzu?». Eta hori da albistea. Albistea da, hain zuzen, norbaiten sentimenduak zeintzuk diren jakitea, zer-nolakoak diren bere afektuak, haren egoera animikoa, beste batzuen portaerarekiko erreakzioak. Albisteak zerikusi gutxi du pertsonaiaren kualifikazioarekin edo burutu duen lanarekin. Albistea da pertsona anonimo (orain gutxi arte ano- nimo) eta arrunt batek ikusleentzat ezagunak diren sentimenduak ahots goran adieraztea, pertsonaia bezain arruntak diren sentimenduak adieraztea, alegia. Astebeteko epean telebistan ikusi dut, asaldaturik ikusi ere, nola esaten zuen elkarrizketatu batek aurpegi txarra zuela, ez haserre zegoelako, baizik eta hilekoa jaitsi berria zuelako, eta tripako mina ematen zion. Ikusi dut nola azaldu dion neska batek beste bati honen mutil-lagunak ez duela dagoeneko hura maite, orain berak bereganatu duelako bestearen nobioa, eta mutilak berak esango diola, baina, bitartean, ahanzten joateko mutilarekin izandako harremana. Ikusi dut nola aitortu dion neskame batek bere nagusiari etxeko gizonarekin sexu-harremanak izan dituela, haren senarrarekin izan dituela hain zuzen, eta ondorioz, haurdun dagoela. Zeloak, infidelitateak, maitemina, engainuak ehunka konfidentzia etxean sartuta teknikaren bidez. Sentimenduak behar ditugu. Beharrezkoak dira. Sentimendurik gabe ez dago bizitasunik, ez dago gizakirik, ez dago ez gogo ez kemenik. Baina sentimenduek eremu naturala dute, pribatutasuna. Gaixorik dago intimitatea agerian jartzeko beharra sentitzen duen gizartea. Gaixotasunaren sintomak egunero ikusten ditugu, edonon. Orain diagnostikoa egin behar dugu. Muinera jo. Aztertu zergatik dugun inpudiziaren beharra emozioak sentitu ahal izateko. Auzo-sentimenduak zergatik dauden salgai, kiloan.