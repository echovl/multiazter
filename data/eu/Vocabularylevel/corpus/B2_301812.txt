Docutec Golfa, laugarren kirola Golfa etengabe hazten ari den kirola da Euskal Herrian. Jokalarien kopuruak nabarmen egin du gora: 18.000 federatu baino gehiago daude gaur egun. Jokalarien profila ere asko aldatu da: dagoeneko ez da aberatsa izan behar golfean jokatzeko. Andoaingo Goiburu golf zelaian izan gara, eta hori guztia bertatik bertara ikusi dugu. Golfean egiteko joko-arauak Urtean zehar 1.000 haur baino gehiago pasatzen dira Goiburu golf eskolatik, eta horietako askok eskolan gelditzea erabakitzen dute. Lehenik eta behin, pilota behar den bezala jotzen erakusten diete: hasierako kolpea, greenera gerturatzekoa, zuloan sartzeko kolpeaà Golf makila behar bezala aukeratzea ere oso garrantzitsua da, kolpe bakoitzak bere makila behar baitu. Halaber, arauak ikasi gabe ezin da golfean jokatu. Hona hemen oinarri-oinarrizkoak: golf zelaiek 9 edo 18 zulo dituzte; zulo bakoitzak hiru atal (irteera, kalea eta greena); zulo bakoitzean pilota sartzeko kolpe kopuru jakin bat jo behar da, eta ibilbidearen amaieran ahalik eta kolpe gutxien jotzea da helburua. Ingurumen eta errespetuarekin lotura duten arauak ere badaude. «Golfa naturarekin lotura estua duen kirola da. Esate baterako, pilota jo eta gero belarra altxatzen badugu belar zati hori konpondu gabe ezin da aurrera jarraitu. Ingurumenarekiko eta gainontzeko jokalariekiko errespetua mantendu behar da», azaldu digu Jon Otaño irakasleak. Golfak duen beste gauza berezi bat jokalarien janzkera da. Zergatik janzten dira beti hain dotore? Beharrezkoa al da horrela janztea? Jon Otañoren esanetan garrantzitsuena eroso joatea da: «Galtza bakeroak janzten badituzu ez duzu golfean eroso jokatuko. Galtza zabalak eta finak behar dira, polo edo alkandora bat, eta zapata takodunak. Haizea ibiliz gero, bisera bat jartzea ere komeni da». Alabaina, kirol honekin gozatzeko garrantzitsuagoa da ikasteko grina janzkera baino. Adituek diote bizpahiru hilabetetan maila txukuna lor daitekeela. Goi-mailako jokalaria izateko, berriz, maila psikologiko eta fisiko oso ona behar da. «Jokalari profesionalek ordu asko pasatzen dituzte gimnasioan, baina psikologikoki ere oso indartsuak izan behar dute. Kontzentrazioa da golfean ondo jokatzeko gakoetako bat». Ibon Arregi Urangak, Goiburu golf zelaiko arduradunak eman dizkigu golfarekin gozatzeko azken gomendioak: «Aurreiritzi guztiak alde batera utzi behar dira. Inolako presarik gabe hona etorri eta inguruarekin gozatu behar da. Pazientzia ere beharrezkoa da, ez baita berehala ikasten». Prezioei dagokionez, egun bateko jardunak 6 euro balio du eta urteko kuotak 180. Golfeko hiztegi txikia - Approach:Green-era gerturatzeko kolpea. - Birdie: Par-aren azpitik kolpe bat emanda pilota zuloan sartzea. - Bogey: Par-aren gainetik kolpe bat ematea. - Bunker:Golf zelaian dagoen hondarrez beteriko zuloa. - Eagle: Par-aren azpitik bi kolpe emanda pilota zuloan sartzea. - Green: Zuloa dagoen zonaldea. Belarra motzagoa du, eta bertan pilotari azken kolpea eman behar zaio. - Par: Pilota zuloan sartzeko edo golf zelai bateko ibilbidea osatzeko beharrezkoa den kolpe kopurua. - Putt: Green-aren barruan pilota zuloan sartzeko ematen den kolpea. - Swing: Pilota makilarekin jotzeko jokalariak egiten duen mugimendu sekuentzia. - Tee: Zulo baten irteera puntua. * laburtua. http://www.argia.com/online/htdocs/online.htm