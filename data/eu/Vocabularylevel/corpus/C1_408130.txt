Docutec Donejakue bidean: Torres del Río Torres del Río Biana-Urantzia (Los Arcos) eskualdean dago kokatua. Sanzol herrixka du ondoan. Bertatik Kodesko Andra Mariaren Santutegira igotzen da. Ingurune hau erromanizatua izan zen. X. mendean Nafarroako erregeak askatu zuen musulmanen eskuetatik. Torres del Ríon bi eliza ditugu: San Andres eliza errenazimendukoa eta Hilobi Santua erromanikoa. Artearen ikuspegitik bigarren hau harribitxia da. Hilobi Santuak harridura sortzen du bere egitura oktogonalagatik. Kupula ere oso berezia du. Torreseko Hilobi Santua Eunateko Santa Mariarekin, Segoviako Vera Cruzekin, Jerusalengo Hilobi Santuarekin eta Olorongo Gurutze Santuarekin konparatzen da. Arkitektura aldetik antzeko elementu asko dituzte. Segoviako Vera Cruz elizari, garai batean, Hilobi Santua deitzen zioten. Hilobi Santua izeneko elizak Kristoren hilobiratzearen eta piztueraren sinboloak dira. Torreseko Hilobi Santua 1146. urtean eraiki omen zuten, hori da datarik onartuena. Logroñoko Santa Maria elizaren menpean egon zen lehen urteetan. TenplaRíoek egin zutela esan ohi da. Ordenaren eginkizuna kristauak musulmanen erasoetatik babestea zen. Maltako ordena honek Segovia eta Jerusalengo elizetan eragina izan omen zuen. Gaztelako eta Kataluniako zenbait elizetan ere bai. Hala ere, ez da inoiz aurkitu hori baieztatzen duen dokumenturik. Torreseko elizaren kapiteletako batean Jerusalengo Hilobi Santuaren irudia dago landuta, baina Tenpleko militar-erlijiosoen ezaugarririk ez. Torreseko Hilobi Santuak oinplano oktogonala du. Egitura honen arrazoia ez dirudi funtzionala, estetikoa baizik. TenplaRíoek gogoko zituzten honelako elizak. Eliza honen ezaugarririk aipagarrienak hauek dira: Harrizko murru trinkoak ditu, hiru alturatan banatuak. Beheko zatian arku itsuak ditu, erdikoan leiho handiak eta goikoan linterna deituriko eraikin txiki bat. Azken elementu hau badirudi ez dela jatorrizkoa, beranduago erromesek eliza urrutitik ikusi ahal izateko altxatua izan zela. Ganga labe tankerakoa du. Absidea zirkuluerdi formakoa. Kupula da elizaren elementurik harrigarriena. Gangaren barnean puntu erdiko leiho txikiak daude, hiru lobuludun arkuen azpian. Xake-itxurako moldurak ditu hormetan. Harrizko nerbioetan marrazki txikiak eta apostoluen izenak daude idatzita. Mentsuletatik zortzi nerbio ateratzen dira eta elkarrekin gurutzatzean izar formako irudia sortzen dute sabaian. Diseinu hau musulmanen meskitetan erabili ohi da, Toledoko Cristo de la Cruzen, adibidez. Nafarroa Donejakue bidean hiru eliza daude forma biribila dutenak: Orreaga, Eunate eta Torres del Ríokoa. Bide hasieran lehenengoa, erdialdean bigarrena eta ErRíoxako mugatik gertu azken hau. Hirurak dira ederrak. Hirurek merezi dute ezagutzea.