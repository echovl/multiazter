Docutec Euskal Herria curriculumean Unibertsitateko irakasleak egin duten ikerketa baten berri ematen du. Horren arabera, Euskal Herria eskoletako (batez ere liburuetako) curriculumean ez da errealitate oso bat bezala agertzen. Begoña Bilbao (EHUko irakaslea): "Euskal Herriaren ikuspegi turistikoa, folklorikoa agertzen dute testuliburuek, identitateari lotuen dauden ezaugarriei presentzia txikia emanez" Kulturak eta hizkuntzak -euskarak eta euskal kulturak ikaslearen identitatearen eraikuntzan duten eraginaz ohartuta, eta hezkuntzak eraikuntza horretan betetzen duen funtzioaz konturaturik, curriculumaren alderdi horiexek arakatu ditugu Euskal Herriko curriculumetan. XX. mendera mugatu gara, ingurunea ezagutzeko arloan irakatsi denera, batez ere ikaslearen ingurune hurbilari arlo honetatik egiten zaiolako erreferentzia, eta bertan lantzen direlako identitatearen eraikuntzarako funtsezkoak diren kulturaren gaineko ezagutzak. Curriculumaren teorizaziotik abiatu gara, ikuspegi desberdinak aztertu eta paradigma kritikoarekin bat eginik, curriculum horren izaera soziala azpimarratzeko, hau da, curriculuma gizartearen interes eta baloreen menpekoa den neurrian, eskolak -curriculumaren bidez-, kultura dominatzailea, estatuak nahi duena finkarazten du, horrela eskolako edukietatik kanpo geratu direnak diskriminatuta, desbaloratuta utziz. Testuliburuetako eduki zehatzak aztertu ditugu, jakinik curriculuma testuliburuetan gauzatzen dela. Ahaztu barik, testuliburua dela baliabiderik erabiliena, batik bat erabilerraza delako, eta ikasle eta irakasleen esku jartzen dituelako kurtsoan zehar landu behar den guztia. Hainbesterainokoa da testuliburuaren bitartekotasuna non benetako curriculuma testuliburua bera ez ote den pentsatzera garamatzan. Idatzizko mezua eta ikonografikoa irakurrita, euskal kulturaren gaineko edukiak gero eta ugariagoak direla pentsa litekeen arren, kopurutara joz gero, erraz jakingo dugu euskarari zein euskal kulturari buruzko azalpenak behera doazela eta zokoraturik geratzen direla. Horrez gain, testuliburuetako ikerketa honetan, euskal kultura ezaugarritzeko erabiltzen diren parametroak -behin mugatu ditugunean-, hiru multzotan sailkatu ditugu: paisaiak, gainontzeko ezaugarriak eta hizkuntza. Ezaugarri horiek ez dira, ez berdin agertzen, ez modu berean azaltzen testuliburu guztietan. Oro har, joera desberdina izanik: goranzko bidea hartu dutenak, paisaiak, kirolak, jaiak eta gastronomia dira; behera egin dutenak, euskara, mitologia, pertsonaia, musika eta dantzak. Paisaiari dagokionez, hiri eta herrietako presentzia gero eta handiagoa den arren, paisaia naturala -barnekoa zein kostaldekoa-, gehiagotan agertzen da. Euskal Herriko kostalde ederrak edo mendi berdeak dira maizenik erakusten direnak. Horrenbestez edonorentzat ikusgarria eta erakusteko modukoa den paisaia agertzen da testuliburuetan. Beraz, baiezta daitekeena da, paisaia lurraldea irudikatzeko moduetariko bat izanda ere, argitaletxeen joera konpromisorik gabeko irudikapena ematea dela, zatikatua, izan ere paisaietan ezinezkoa baita lurralde osoa islatzea. Ondorioz, lurraldetasunaren irudi zatikatua irakasten zaie ikasleei, alegia, zatiekin identifika daitezke, baina ez zaie ematen Euskal Herriarekin identifikatzeko bide handirik.  Gainontzeko ezaugarrien artean gorako bidea hartu dutenak jaiak, gastronomia, ohiturak -San Juan sua edo Santa Ageda bezperako kantuen modukoak-, eta kirolak dira. Hauek, Herriaren izaeraren ezaugarriak badiren arren, alderik azalekoenak direla esan genezake, itxura baino ez darakutsatenak. Edozelan ere, estatu-nazioaren osotasuna konprometitzen ez dutenak. Berba batean, ezer kolokan jartzen ez dutenak, edonork onartzeko erakoak. Mitologia, pertsonaiak, dantzak eta musika ordea, gero eta nekezago azaltzen zaizkigu. Honetariko ezaugarriak iraganarekin identifikatzen dira, eta oso gutxitan orainarekin edo etorkizunarekin. Badirudi Euskal Herria iraganari lotua dela. Aipatu barik ezin utzi genezake pertsona agertzeko modua ere. Generoari eta adinari so eginik, gizonezko helduarena da pertsonaren estereotiporik erabiliena: curriculum ofizialetan generoen arteko desberdintasunak zaintzeko aldarrikapenak zabaltzen badira ere, oraindik orain ematen diren identifikazio ereduak mugatuak eta androzentrikoak dira. Finean, Euskal Herriaren ikuspegi turistikoa, folklorikoa agertzen dute testuliburuek, nortasunari eta identitateari lotuen dauden ezaugarriei presentzia txikia emanez. Oro bar, kulturaren azaleko agerpena da testuliburuotan aurkitu duguna, erakusgarria eta turismorako erakargarria. Curriculumean islatuko diren kulturaren ardatzak edo Lawton-ek izendatzen dituen inbariante kulturalak, hautatzeko orduan erreferentzia taldetzat hartzen denaren araberakoak izango dira. Ohartzen garenez, euskal kulturari lotutako edukiak modu desberdinetan testuinguratzen diren arren, gehienak ikuspegi hegemonikotik -estatua zein autonomiatik pasatzen dena-, lantzen dira, izaera politikoa emanez. Gutxi dira ikuspegi soziokulturaletik lantzen diren edukiak, alegia, Euskal Herrian kokatzen direnak, joan ere beherantz doaz-eta. Ikuspegi hegemonikoa aldiz, gorantz doa, gero eta finkatuago eta hedatuago agertuz. Amaierarako ondoriozta dezakeguna da, Euskal Herriko neska-mutilek -Hegoalde zein Iparraldekoek-, ezin dezaketela testuliburuetan euskararen lurralde osoa errealitate adierazgarritzat jaso. Eurentzat Euskal Herria heteronomoa izango da, inoren osotasunari begirakoa, ez nortasuna duen entitatea. Horrela, euskara diglosian kokatuko zaie, herri honen kultura guztia bezalaxe .  