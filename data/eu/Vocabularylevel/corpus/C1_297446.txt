Docutec Guggenheim museoan: Errusia! erakusketa Ezaguna da Guggenheim museoak erakusketa erraldoiak antolatzeko duen zaletasuna. Txinari buruzkoa ikusi genuen lehenbizi eta Mexikoko aztekena ondoren. Orain Errusiari buruzkoa eratu du. XIII. mendetik hasi eta gaur egun arte Errusian egin diren artelanak ikusteko aukera dugu Bilbon. 800 urteko historia, 315en bat koadro eta eskulturetan gauzatuta. Obra horietako asko eta asko ez da inoiz ikusi Errusiatik kanpo. Lan horien ondoan mendebaldeko zenbait artisten pintura ere jarri dute ikusgai. New Yorkeko Salomon R. Guggenheim museoan erakutsi berri diren lanak dira gehienak. Baina, badira beste batzuk Bilborako aukeratutakoak, bereziki. Erakusketa bigarren eta hirugarren solairuan kokatu da, zortzi ataletan banatuta. Errusiako artearen aniztasuna azaltzen zaigu bertan. Lehen atalean Erdi  Aroko ikonoak daude ikusgai. Ekideko elizetan ikonostasioa, margotutako irudidun horma, eskaini ohi zitzaien patriarkei eta profetei. Lanik zaharrenak San Zirilo monasteriotik ekarritako oholak dira. Atal honetan daude Kremlin museoko dekorazio-objektuak eta liturgikoak. Arte sakroaren ereduak Bizantziotik hartu zituzten errusiar margolariek, baina gero beraien estilo propioa sortu zuten. Andrei Rublev eta Dionissi izan ziren ikono-margolari ospetsuenak. XVII. mendetik aurrera santuen irudien ordez errege eta aristokratenak egin zituzten. XVIII. eta XIX. mendeko arte errusiarrak Europako artisten bidea jarraitu zuen eta Rubens, Van Dyck... ezinbesteko eredu bihurtu ziren Errusiako margolarientzat. Katalina Handiak 1762. urtetik 1796. urtera tsarina izandakoak, Mendebaldeko artelan ugari erosi zuen Ermitage museorako. Artista gazteek Europan ikasketak egiteko aukera izan zuten eta modan jarri zen dirudun eta merkatarien artean arte bilduma ederrak jauregietako hormetan zintzilikatzea. Garai hartan erretratuak garrantzi handia izan zuen. Ordukoak dira Reynolds ingeles erretratugilearen antzera pintatutako koadroak. Ivan Aivazovskiren "Bederatzigarren olatua" margolana eta Ilia Repinen "Volgako Zirgariak" oihala, non langileen bizimodu gogorra azaltzen baita. Errusiar artistek Frantzian egindako ibilaldietan Inpresionismoa, Kubismoa eta Fauvismoa ezagutu zituzten. Monet, Degas, Gaugin, Matisse, Picasso, besteren artean, eredu izan ziren beraientzat. Sobietar Batasunaren aroa, hots, errealismo sozialistarena aztertzen da zazpigarren atalean Brodskik pintatutako "Lenin Smolnin" eta Helio Korzeven "Bandera altxatzen" koadroak oso adierazkorrak dira. Courbet ezinbesteko eredu izan zen errealismoa jorratu nahi izan zuten margolarientzat. Badira zenbait artelan stalinismoaren zerbitzuan gauzatutakoak: Bulatoven "Krasikov kalea" eta Zhilinskiren "URSSeko gimnastak", adibidez. Ideologi komunistak baldintzatutako lanak dira. Gehienak erregimenaren aldekoak. Ez dira islatzen erregimen horren barruan egin ziren hilketak, askatasun falta, e.a. Arte figuratiboaz gain abstrakzioak ere egundoko garrantzia izan zuen XX. mendearen hasieran. Kubofuturismoaren, suprematismoaren eta konstruktibismoaren garaia izan  zen. Mugimendu benetan berritzaileak eta interesgarriak Kasimir Malevich, Kandinsky, Natalia Goncharova eta Mijail Larionovek burututakoak. Malevichek, suprematismoaren sortzaileak, eragin handia izan zuen Europako abangoardietan. Azken atala gure artean modan dauden instalazioek osatzen dute. Azken artelan hauek ez dira errusiar artearen eredurik esanguratsuenak. Edozein hiritako museoetan ikus ditzakegu antzekoak. Erakusketako artelan gehienak San Petersburgoko Ermitagetik, Tretiakov galeriatik eta Kremlineko museotik ekarritakoak dira. Errusiako artearen erakustaldia irailaren 3a arte ikusteko aukera dugu Bilboko Guggenheim museoan.