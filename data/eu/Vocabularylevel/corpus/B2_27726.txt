Docutec Lan duintasuna? Emakumea eta lana dira iritzi artikulu labur honen gaia. Emakumea lan mundura etorri da, baina lehenagotik zituen lanak utzi gabe. Zer eragin du honek emakumeengan? Ana Urkiza   Hamaika bekaturen zama darama emakumeak oraindik ere bizkarrean. Herenegun entzundako estatistikek hala diote: langabeziaren tasak igo egin direla, gero eta bikote gehiago banatzen dela, jaiotze tasek beherantz jarraitzen dutela, umeek gaizkiago jaten dutela eta abandonatuago daudela... hori guztia, emakumea lanean hasi denetik. Datuak hala izango direnik ez dut zalantzan jarriko, baina aipatu arazo guztien iturria emakumearen laneratzeagatik (bakarrik) denik ezin onartuzkoa da. Emakumea ez da orain bezala sekula egon, egia da: baina onerako zein txarrerako. Unibertsitatera heltzea lortu du eta unibertsitatetik irten eta berak nahi duen jardunbidean (ez beti oraindik) aritzeko eskubide-aukera dauka. Baina ezin ukatuzkoa da, emakumearen erreprodukzio funtzioagatik batetik, eta, bestetik, betidanik emakumezkoarenak izan diren rol eta betebeharrek oraindik ere emakumearenak izaten jarraitzen dutelako, bere lanaz gain (munduko duinena izanda ere), beste hainbat betebehar dituela betetzeko. Gaurko emakumearen galdera ez da «lana daukazu edo ez daukazu?». Baizik eta «zer ordutegi daukazu?». Ia-ia obsesio bilakatzen ari den galdera da azken hori. Zergatik? Zortzi orduko ordutegi arruntetik kanpo, lan merkatura murgil aurretik egiten zituen lan guztiak egiten jarraitu behar duelako. Galdera bizpahiru aldiz errepikatzen da lan intelektual edo sormenezkoaz ari bagara. Lan berri edo osagarri baterako aukera agertzen zaionean, ostera, emakumeak etengabe galdetzen du, emakumezkoa izango ez balitz, zer-nolako erantzuna emango liokeen lan eskaintza horri. Izango lukeen irudi publikoa nolakoa izango litzatekeen. Bere erantzun profesionala nolakoa izango zatekeen. Aurreko hamarkadetako emakumeei zamalana egitea egokitu zitzaien, eta gaurkooi, presio sozialaz gain, zamalan  