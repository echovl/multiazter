Docutec Neska edo mutila aukeran? Estatu Batuetako sendagile aditu baten iritziak hautsak harrotu ditu. Gurasoei seme-alaben sexua aukeratzeko eskubidea ematearen alde azaldu da. Albiste hori emateaz gain, R. Lertxundi adituaren iritzia ere badakar. Osasun arazoak tartean daudenean baino ez da ontzat hartzen egun teknika Jaio aurreko sexu aukeraketaren alde azaldu dira egunotan hainbat erietxe, mediku eta aditu Arantxa Iraola/ Donostia Jaio aurreko sexu aukeraketaren aldeko hainbat ahots entzun dira egunotan Erresuma Batuan zein Estatu Batuetan. Lehenean galarazita dago aukeraketa hori egitea, baldin eta tartean osasun arazorik ez bada behintzat. Bigarrenean, ez dago debeku idatzirik, baina orain artean, arrazoi etikoak tarteko, ez da horrelakorik egin. Bristolgo Unibertsitateko filosofo David McCarthy eta EEBBetako Erreprodukziorako Medikuntzako Elkarteko lehendakari John Robertson, ordea, teknika horren alde azaldu dira egunotan. Ozen. Egin daitekeela diote. Zuzena litzatekeela. Beren iritziari jarraiki, gainera, zenbait klinika prest daudela esan dute. David McCarthyk Journal of Medical Ethics argitalpenean azaldu du bere iritzia. Bertan aurretiazko aukeraketa galarazteko adina arrazoi etiko ez daudela esan du, eta legeztatzearen kontra daudenen argudioek ez dutela zentzurik. Esaterako, aukeraketa legeztatzen bada sexuen arteko oreka hauts daitekeela diote legeztatzearen kontrakoek. Baina horrelakorik ez dela gertatuko dio McCartyhik. Bere ustez, bikote gehienek ez dute sexu aukeraketa egiteko asmorik, eta gehienentzat, gainera, oso garestia da. Horregatik, libre behar lukeela dio. EEBBetan, polemika handia John Robertsonek gutun bidez azaldu du bere iritzia. Teknikak «familietan sexuen arteko oreka» lortzen lagun dezakeela esan du. Bere kabuz eman du iritzia, ez Estatu Batuetako Erreprodukzio Medikuntzako Elkartearen izenean. Nolanahi ere, hauts ugari harrotu du. Batzuek txalo artean hartu dute Robertsonen iritzia. Pozarren. Giza Erreprodukziorako Zentroko —EEBBetako ernalkuntzarako erietxe multzo handieneko— arduradunek, esaterako, iritzi hori jarraitu eta aukeraketa egiteko parada eskainiko dutela diote. Beste askok, berriz, itzalak ikusten dituzte . Itzal ilunak. Esaterako, soberan geratzen diren enbrioiekin gerta daitekeenaren inguruan kezka azaldu du Minnessotako Unibertsitateko bioetiko Jeffrey Kahn-ek. «Suntsitu egingo dira, edo eman edo izoztu?». Roberto Lertxundi ¿ Euskalduna klinikako medikua «Aukeraketa egiteko eskaera ez da batere handia» A.I / Donostia Bilboko Euskalduna Klinikan ernalkuntza artifizialaren bidez aitama izatea lortzen dute bikote askok. Horien berri ondo daki Roberto Lertxundi andrologoak, eta Egunkariari enbrioien sexu aukeraketari buruz mintzatu zaio. Zuen klinikan haurra sexu batekoa edo bestekoa nahi duten guraso askoren eskaera jaso duzue? Ez. Jaio aurreko sexu aukeraketa egiteko eskaera ez da batere handia. Gaur egun haur gutxi izaten dira, bat edo bi bikoteko, eta ez dute planteatzen normalean horrelakorik. Zertan datza aukeraketa egiteko teknika? In vitro teknikaren bidez lortutako enbrioiak sexuaren arabera aukeratzean. Betiere teknika horren bidez egin behar da aukeraketa, umetokitik kanpo. Teknika erraza da, ezta? Bai, oso erraza. Baina ezin duzue aurrera eraman ezta? Ez, debekatuta dago. Soilik osasun arrazoiak tartean daudenean egin dezakegu guk aukeraketa, bestela ez. Esaterako, hemofilia oztopatzeko egin ohi dugu, baina oso gutxitan... Debekuaren kontrako zenbait ahots ari dira entzuten egunotan. Debekua politikoen kontua da. Kontua da gobernuak oso-oso zuhurrak direla gai honen inguruan. Kasu honetan debekuaren egilea ez da Espainiako Gobernua bakarrik. Europako Batasunetik dator, Europako Batzordeak egindako debekua da. Zer kezka eragiten du jaio aurreko sexu aukeraketak? Diskriminazioaren beldurra dago. Txinan, esaterako, egon dira horrelako kasuak. Umeki emeak hil egiten ziren, andreek duten etorkizuna askoz ere eskasagoa baita.