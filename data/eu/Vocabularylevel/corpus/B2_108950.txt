Docutec Rolling-ak San Mamesen Rolling Stones rock britainiarraren banda mitikoak ekainaren 25ean egundoko ikuskizuna eskainiko du Bilbon. Berrogei urtez jo eta ke abestu eta munduko hirietan barrena dozenaka ibilaldi egin ondoren, hau da Stones taldeak disko berririk atera gabe egingo duen lehen bira. Bilbokoa izango da Stonesen lehen aurkezpena estatu osoan, joan den irailean Ipar Amerikan hasi zuten 'Forty Licks' itzuliaren barruan. Orain dela bost urte ahaleginak egin ziren Stonesen kontzertu bat San Mamesen antolatzeko, Athleticen mendeurrenaren ospakizunen barruan, baina hori ezinezkoa gertatu zen. Aurten bai, ordea. Haien eta askoren ustez, rock-and-rollaren historian izan den talderik handiena dena. Eta harri eta zur utziko dituzte musikazaleak beren argi eta soinu-ikuskizunarekin datorren ekainaren 25ean San Mamesen. Hori baita Euskal Herrian dagoen leku bakarra, horrelako muntai ikaragarria egiteko modukoa. Rolling Stones gaur egungo rock-talderik zaharrena da. Hilabete hauetan berrogei urte jaio zela ari dira ospatzen. Hori dela eta, bi alderdi landuko ditu ospakizun honek: alde batetik, diskoen alorra, 'Forthy Licks' diskoa komertzializatuz. Lan horretan taldearen bizitzako garai guztietako 36 pieza arrakastatsu bildu dira, gehi beste lau ezezagun. Eta, bestalde, berrogeigarren urteurren hori ospatzeko, bira ikusgarri bat antolatu dute, 'Forthy Licks Tour' izena duena, mundu osoan kontzertuak emateko. Hain da berezia, Bill Wyman jatorrizko baxu-joleak bere burua eskaini duela parte hartzeko. Mende-laurdena daramate beren kontu korronteak ' gizenduz', Jagger-Richards tandemak konposatzen dituzten diskoak kaleratuz, eta horiekin kontzertuak emanda dirutza irabaziz. Betiko arrakasta klasikoak aprobetxatzen dituzte egundoko ikuskizunak eskaintzeko: Brown Sugar, Wild Horses, Itïs Only R&R_ Eta era horretan ziurtatzen dute jendetza joango dela kontzertu horietara. Baina, Rolling Stonesen errezitaldiak ez dira abestietara soilik mugatzen. Jendea barruti olinpikoetan txunditurik uzteko, soinu gorgarriak erabiltzen dituzte, piroteknia eta pantaila itzelak: badirudi ikusleak Mick Jaggeren aurpegia ukitu egiten duela, oholtzan batetik bestera mugitzen den bitartean. Hala ere, hor egon ohi da Keith Richards, utzi itxurarekin eta benetakotasun-haloak inguratzen duela. Ipar Amerikan berrogeitik gora kontzertu eman ondoren, Stones taldeak bira luzea egingo du Europan, Australian eta Asian barrena. Rolling Stones taldeari buruz jakin beharrekoa Jagger, Mick: Taldeko liderra, zalantzarik gabe. Diotenez, gorroto zion Brian Jonesi, berak itxurak egiteagatik bakarrik erakusten zuena, Brianek bizitza errealean benetan egiten zuelako. Brian, bere aldetik, alferrik samar lehiatzen zen Mickekin karisma kontuetan eta eszenategian ibiltzeko dohaina erakustean. Kent-eko Darthford-en jaio zen, erdi-mailako familia batean. Keith Richards joaten zen ikastetxe berean aritu zen ikasten, baina 17 urte zituenean bakarrik hasi zen harremanetan Keithekin, tren-geltoki batean besapean zeraman blues-diskoa entzuten uzteko eskatu zionean. Jones, Brian: Bob Dylanek Stones peto-peto gisa definitu zuen Brian. Haren mozkorraldiak beldurgarriak ziren eta beste inork baino droga gehiago kontsumitu zuen. Musika-alderdiari dagokionez, hura izan zen gehienbat The Rolling Stones taldearen sorrera bultzatu zuena, eta rythmï blues tonuaren aitzindari izan zena. Jones era auto didaktikoan, bottleneck gitarraren aurreneko birtuoso bihurtu zen Ingalaterran. 1969ko uztailaren 2an hil zen, 27 urte zituela, Sussex palazioko igerilekuan itota. Richards, Keith:Mick-en 80ko hamarkadan bere aldetik ibiltzeko egin zituen ihesaldiek taldearen benetako lider bihurtu zuten. Haren ordez, Ron Wood jartzeko zorian egon ziren, heroinaren mendean bizi izan zen garai txar haietan. Watts, Charlie:1962. urtean gazte bateria-jolerik onena zen Ingalaterran. Stones guztiek haren antzekoak izan nahi zutela esaten zuten, haren erakargarritasunak eta berezko soseguak lasaitu egiten zutela taldea. Isil-isilik menderatu zuen bere droga- mendekotasuna, eta gaur egunean bere jazz-banda propioa zuzentzen du. Wood, Ron: The Faces taldeko gitarra-jolea zen. Mick eta Keith asko saiatu zirelako sartu zen taldean,eta emazteak Jimmy Pagerekin alde egin ziolako. 1975. urteaz geroztik, bitartekari eta suspertzaile-lanak egiten ditu taldearen barruan. Wyman, Bill: Diotenez, anplifikadoreak zituelako (gainontzekoek ez baitzuten horrelakorik) sartu zuten taldean. Dena dela, bere baxutik sortu zen Jumpinsï Jack Flash-en enbrioia. Ez zuen hitzik ere egin Keith Richards-ekin 1970 eta 1981 bitartean. Azkenean utzi egin zuen Stones 1992ean. Hogeita hamar urtetan era konbultsiboan erregistratu zituen bere sexu-garaipenak. Drogak: Hasieran, estimulatzaileak kontsumitzen zituzten, 1963 eta 1964. urteetan aste bakoitzeko zazpi gautan Ingalaterrako herrietan zehar jotzen zutenean. Keith zorabiatu egiten zen, bost gau lorik egin gabe ematen zituenean. Baina, Brian Jones izan zen LSD droga hartzera emanda bizi izan zen aurrenekoa. 1967ko uztailaren 1ean The Times egunkari ospetsuak Mick eta Keith droga edukitzeagatik ezarri zieten kartzela-zigorretik libratzea lortu zuen. Azken urratsa, heroinarena izan zen, jakina. Brian Jonesen heriotzaren ondoren, Keith hiltzeko zorian egon zen, baina Torontoko 1977ko sarekada ospetsuak eta ondorengo errehabilitazio-aldiak bizimodua aldarazi zioten. Zergak: 60ko hamarkadaren hasieran zerga-arazoek Ingalaterratik erbesteratzera eta nomada bihurtzera behartu zituzten taldekideak. Milioitik gora liberako isuna zuten gainean, ordezkariek diru-kontuak oso gaizki kudeatu zituztelako. Decca diskoetxearekin zuten kontratua amaitu, eta Mickek hartu zuen taldearen ardura eta kontratuen gestioa. Negozioa: Brian Jonesek 100.000 libera esterlina jaso zituen eta, taldetik kanpora bota zutenean, beste 20.000 libera irabaziko zituen urtero Stonesek jarraitzen zuen bitartean. Ron Wood-ek hemezortzi urte pasa behar izan zituen eskubide osoko kidetzat hartua izan aurretik, horrek zituen ondorio ekonomikoekin: adibidez, 18 milioi dolar, talde-kide bakoitzarentzat, 1989an egiten zuten biran. Sexua:1966. urtean taldeak kalkulu bat egin zuen, kide bakoitza azken lau urteetan zenbat emakumerekin oheratu zen: Charlie, bere emaztearekin bakarrik; Keith, seirekin; Mick, gutxi gorabehera hogeita hamarrekin; Brian, ehun eta hogeita hamarren batekin eta Bill berrehun eta berrogeita hamar baino gehiagorekin.