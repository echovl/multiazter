Docutec Bixente Vrignon 18 urterekin hasi zen euskara ikasten, hizkuntza berreskuratu nahian. Aitatxi euskaldun peto-petoa bazuen ere, euskararen arrastoa galdua baitzegoen bere familian. Horrela, hainbat barnetegi eta euskaltegi ezagutu zituen gaztetan. Halere, euskara ikasteko garaian, "lotsagabekeriak eta bikoteak" lagundu diotela gehien azpimarratzen du. Bixente Vrignon (Angelu, 1967) kazetaria eta idazlea da. Egin egunkarian bederatzi urte eman zituen eta bertan ikasi zuen ofizioa, kazetaritza eskolatik pasa gabe. 1997. urtean, berriz, Baionako korrespontsalia utzi behar izan zuen, egunkaria itxi zutenean. Orduan, Radio France Pays Basque irrati publikoan hasi zen lanean. Eta geroztik han jarraitzen du. Frantsesez, gaztelaniaz, ingelesez zein euskaraz, Vrignon ondo moldatzen da. Horrez gain, angeluarra izaki, gaskoia ezagutzen du. 1. Zein da zure ama-hizkuntza? Frantsesa. Horrez gain, angeluarra izanik, betidanik ezagutu dut gaskoia, okzitaniera bariantea. Euskara, berriz, oso gutxi landu nuen gaztetan. Banuen aitatxi bat euskaldun peto-petoa zena, baina hura zen euskaraz mintzatzen zen bakarra. 2. Noiz eta nola hasi zinen euskara ikasten? 18 urterekin hasi nintzen ikasten, hau da, unibertsitatean sartu nintzenean. Betidanik ikasi nahi izan nuen euskara eta ahal bezain laster izena eman nuen euskaltegian. Bertan ikasi nuen gehien eta lau urtez egon nintzen. Halere, egiazki, bi urte eman nituen ikasten, hurrengo urteetan lanean aritu nintzelako. Horrez gainera, Hazparneko eta Urepeleko barnetegietan ibili nintzen. 3. Zerk bultzatu zaitu euskara ikastera? Nekez esplikatu dezaket hori... Lapurdiko kostaldeko familia aunitzetan bezalaxe, nirean ere euskara galdua zegoen. Aitatxik eta amatxik euskaraz egiten zutela kontatzen zidaten eta berreskuratu nahi nuen. Hortaz, txikitatik ikasi nahi izan dut euskara. 4. Zer izan da zuretzat errazena eta zer zailena ikasteko garaian? Errazena, zer edo zer esateagatik, hiztegia. Zailena, berriz, "nor-nori" deabru hori ikastea izan zen, nik ezagutzen ditudan hizkuntzetan (frantsesa, gaztelania eta ingelesa) ez delako horrelakorik. Gero, bistan da "nor-nori-nork" formula ikastea ere zaila dela. 5. Ikasi al duzu beste hizkuntzarik? Bai, gaztelania eta ingelesa. 6. Zure ustez errazago ikasten al da hirugarren hizkuntza bigarrena baino? Zergatik? Bai, dudarik gabe. Adibidez, hizkuntza latinoak ezagutzen dituzunean, portugalera edo italiera ulertzeko erraztasuna duzu. Horrez gainera, formula ezberdinak ikasten dituzunean, hobeki barneratzen duzu. Halere, unibertsitatean errusiera pixka bat landu nuen, eta euskara bezala, egitura-aldaketa asko ditu eta hori zinez zaila da ikasten. 7. Nolako hizkuntza iruditzen zaizu euskara: polita, musikala, gogorra...? Desberdina, esango nuke. Hau da, "proteiformoa", itxura aunitz hartzen dituelako, mintzatzen denaren arabera. Xiberotar edo bizkaitar bat entzutea guztiz desberdina da. 8. Erraz pasatzen al zara zure ama-hizkuntzatik euskarara? Gehienetan bai. Haurrekin, esate baterako, euskaraz mintzatzen gara beti. Lagunekin edota familiarekin, berriz, oso zaila egiten zait euskaraz mintzatzea, frantsesez egiten dugulako betidanik. Lanean, berriz, euskara eta gaztelania tartekatu ohi ditut eta ez zait kostatzen hizkuntza batetik bestera pasatzea. 9. Zer egiten duzu zeure kabuz euskara lantzeko? Kantua. Iparraldean kantuan aritzeko ohitura handia dugu eta familiarekin elkartzen garenean, euskaraz kantatu ohi dugu. Horrela, nahiz eta ez ulertu, belarria ohitu egiten duzu, hitzak buruan gordeta baitituzu. Bestalde, inoiz ez dut lotsarik izan euskaraz mintzatzeko. Nik nekizkien bi hitzak etengabe ateratzen nituen, ingurukoak nazkatu arte. Irakurtzeko orduan, berriz, gehiago kostatzen zitzaidan. 10. Zerk edo nork lagundu dizu gehien euskara ikasteko garaian? Lagunek eta, batik bat, nire bikoteak. Nire bikotea, esate baterako, euskarako irakasle izan nuen AEK-n eta harekin izan dut aukera egunero euskara praktikatzeko. Halere, oraindik ere, gure artean euskaraz mintzatzeko zailtasunak ditugu, institutuan elkar ezagutu genuenean, frantsesez mintzatzen ginelako. 11. Zer esango zenioke jendeari euskara ikastera animatzeko? Euskara zaindu beharreko altxorra dela eta berari esker, mundu berri bat ezagutzeko aukera izan dudala. Izan ere, euskara ikastean, mendi edo etxe baten esanahia deskubritu ahal izan dut.