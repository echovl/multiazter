Docutec Hotza handia izango da Elurrak bazterrak zuritu ditu, eta eguraldi makurra aurreikusi dute Egunak aurrera egin ahala Euskal Herriko leku asko zuritu ziren atzo, eta iluntzean arazoak hasi ziren errepideetan; hainbat plan martxan daude egoerari aurre egiteko. Haizeak ere gogotik dantzatu zituen atzo bazterrak. Nafarroako leku askotan, esaterako, bortitz ibili zen. Eta hotz dabil haizea, oso hotz, iparretik. Nafarroa Garaiko erdialdean eta hegoaldean ziertzo zakarra ere ibili zen atzo. Meteorologoen arabera, haizeak iparretik jotzen duenean are hotz handiagoa dagoela sentiarazten du. Gaur ere, oro har, haize oso hotza ibiliko dela iragarri dute, negu-negukoa, eta litekeena da gaur ere zenbait tokitan zakar antzean ibiltzea, batez ere Nafarroako zenbait lekutan. Haize bolada bortitzen ondorioz ere errepidean erne ibiltzeko abisua eman dute agintariek. Arriskutsua izan liteke. Aitor Egurrola Euskalmet zerbitzuko zuzendaria da. Elurra, hotza, izotza... Euskal Herrian eguraldi makurra dago atzotik; Aitor Egurrolak elurte handirik ez dela izango dio; tenperatura, ordea, «oso hotza» izango dela. Zer dela eta iritsi da hainbesteko hotza Euskal Herrira? Azoreetako antizikloia Britainiako irlen inguruan dago, eta horrek iparreko haize oso hotza ekarri du Euskal Herriraino, Siberiatik eta Europatik datorren haize hotza; haize polarra baino lehorragoa eta hotzagoa da. Haize polarrarekin, itsasotik etortzen denez, eguraldia pixka bat epelagoa eta umelagoa izaten da. Normalean hain latitude baxuetara ez da sartzen haize hotz hau; oraingoan, baina, sartu da. Azoreetako antizikloia neguan Galizia inguruan egon ohi da. Zerk eraginda igo da hain gora? Nahiko arrunta izaten da hori. Antizikloiak eta borraskak uneoro mugitzen dira, haizearen presioaren arabera. Ez dira beti leku berean egoten, hori gertatuko balitz eguraldi berbera edukiko baikenuke beti. Antizikloiaren berezko mugimendua da. Antizikloiaren araberakoa da eguraldia, beraz. Antizikloiak haizea botatzen du borraskara, erlojuaren orratzen norabide berean. Irlandan dago antizikloia, eta borraska Afrika inguruan. Egoera horrekin, Siberiako haize hotza heldu da Euskal Herrira. Haize hotza bai, baina elurrik egingo al du? Oraingo honetan, iazkoarekin alderatuta, hainbesteko elurterik ez dugu espero; hori bai, hotza iaz baino askoz ere handiagoa izango da. Donostian esaterako bihar [gaur] tenperatura altuena 2 gradukoa izango da, eta etzi [bihar] 0 gradukoa. Hotza handia izango da, baina elurte handirik ez dugu espero. Haizea itsasotik sartuko ez denez, hezetasunik ez du izango beraz. Hori da. Kantauri itsasotik pasako denez haizeak hezetasun apur bat badauka. Haizeak oso eremu txikia du, ordea, Kantauri itsasoan; ezinezkoa da hezetasun handia hartzea. Hartzen duen gehiena kostaldean botako du. Orain egun batzuk hasi zineten eguraldi txarra iragartzen. Fidagarria al da informazio hori? Atmosferako altuera desberdinetako datuak bildu tenperatura, presioa, hezetasuna eta haizearen norabidea eta koadro batzuetan sartuta modeloak egiten ditugu. Mundu guztiko iragarpenek sormen bera daukate. Ondoren, eremu bakoitzean eskala jakin bat erabiltzen dugu iragarpenak egiteko. Iragarpena zenbat eta urrunagokoa izan, fidagarritasuna orduan eta txikiagoa da. Normalean hirugarren egunetik aurrera iragarpena nahiko kaxkarra izaten da. Tenperatura zero azpitik 15 graduraino jaitsiko dela ere esan dute. Ez al da beldur handiegia sortzen eguraldi iragarpenekin? Tamalez, bai. Guk ez dugu esan zero azpitik 15 graduraino jaitsiko denik. Espainiako mendi puntaren batean agian bai, baina hemen ez. Neguan ez dira egun asko izaten hain tenperatura baxukoak. Hori ere egia da; datuekin, baina, tentuz ibili beharra dago. Hotz handia egingo du beraz, baina larritzeko motiborik ez dago. Elurra egingo du, baina ez iaz bezainbeste. Elur maila 100 metroan jartzen dugunean 100 metrotik gora euria egitekotan elurretan botako duela esan nahi dugu; baina egiten badu soilik, noski. Horrek ez du esan nahi uneoro egingo duenik. Ez dugu prezipitazio handirik espero. Bizkaian Gipuzkoan baino gehiago egingo du, baina euritan. Tenperatura Gipuzkoan baxuagoa izango da, baina gutxiago egingo du. Hori bai, egiten duen apurra elurretan; baita itsasoaren mailan ere. Igande gauerako zetorren txarraldia, baina pixka bat atzeratuta iritsi da. Atzerapen horrek ahuldu egin al du ekaitza? Apur bat berandutu da, baina igande arratsaldean frontea pasa zen, 16:00ak inguruan. Atertu ostean hozten hasi zuen, pixkanaka-pixkanaka. Garbi eduki behar da, ordea, elurra egingo duela esaten dugunean ez dugula izugarrizko elurtea iragartzen; egiten duen gutxia elurretan egingo duela baizik. Noiz arte izango dugu hotzaldia Euskal Herrian? Bihar [gaur] euri askorik ez du egingo, baina elur maila 100 metro inguruan egongo da; leku batzuetan itsasoaren mailaraino ere jaitsiko da, Gipuzkoan, bereziki. Tenperaturak nabarmen egingo du behera, eta ostirala arte antzera egongo da eguraldia, oso-oso hotz.