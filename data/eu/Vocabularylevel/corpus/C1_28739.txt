Docutec Okelea Artikuluan, jaki honi buruzko balorazio ekologikoa egiteaz gain, osagaiei eta haragi-motei buruzko aipuak jasotzen dira. LARRAITZA ARTETXE / Historiaurrean dagoeneko gizakiak kazeruak ziran eta animaliak atrapetan ebezan jateko, gero artzaintzea hasi zan animalia bedarjaleakaz batez be eta txarria lako orojale batzuekaz (arraroa da gizakiok animalia okelajaleak geuk jateko haztea). Geroago, Euskal Herrian baserrietan hazten genduzan animaliok eta gaur egunean granjetan be bai. Ekologikoki karua da Kontuan euki behar da ekologikoki askosaz karuagoa dala animaliak jatea landareak jatea baino: gizakiok okelatik Kilokaloria bakarra jateko animalia horrek 10 kilokaloria landare jan behar izan ditu eta animalia batek bere gorputzean gramu bat proteina sortu ahal izateko 4 gramu zereal jan behar ditu. Hau da, elikadura-katean eguzkiaren energia landareetara pasetako hainbat galtzen da, landareetatik animalia bedarjaleetara pasetan danean gehiago eta animalia okelajale batek beste animalia bat jaten dauenerako hasierako energiatik asko galdu da. AEBetan esaterako, sortzen edo produzitzen dan zereal guztiaren %80 animaliek jateko erabilten da, bertako biztanleek okela asko jaten dabelako. Barazkijaleak diran pertsonek apur bat adi egon ezkero, dieta orekatua patxadaz jarraitu leikien arren, guk datozen ataletan ondokoa landuko dogu: euskaldunon dieta tradizionala dieta mediterraneoaren barruan sartzen dan ezkero, dieta mediterraneo horretan okelearen kontsumoaren gomendioa zein dan eta okelearen nutrizino berezitasunak zeintzuk diran. Okelea neurriz jan ezkero, gure dieta orekaturako lagungarria izango da eta "gastu ekologiko jasangarriaren" alde egingo dogu. Okelearen definizinoa eta mantenugaiak Okelea lurreko animalien eta hegaztien masa muskularra da; ehizatutako animalien muskulua edo giharra be okelatzat hartzen da. Okelean ura da osogai nagusia (baldintza normaletan %60-70) baina proteina, koipe, karbohidrato apur bat, mineraleak eta bitaminak be badaukaz. Okelean mantenugai bereizgarriena proteinak dira: %20 proteina da eta gainera oso kalidade oneko proteina, 8 funtzezko aminoazidoak daukazalako. Horregaitik, elikagaien errubedan elikagai proteinatsuen koloreagaz agertzen da, kolore gorriagaz hain zuzen. Batzutan, okelearen kolorearen arabera be sailkatzen dira: okela gorriak eta okela zuriak. Kolore gorria mioglobinak emoten deutso okeleari: mioglobina burdina daukien muskuluetako proteina bat da baina proteinei dagokienez, ez dago ezbardintasunik okela gorri eta zurien artean. Okelearen koipearen arabera sailkatu ezkero, alde batetik gihartsua eukiko genduke %6 koipea izanik eta, bestetik, okela koipetsuak, azken honeen %30 koipea dalarik; koipe kopuru horreek batezbestekoak dirala eta tarte bien artean be okelak badagozala kontuan eukita, jakina. Okelatako koipea gantzean eta okela beraren barruan be badago, "koipe ikustezina" esaten jako, hau da, guk gantza kendu arren, okela koipetsua bada koipe hori muskuluagaz batera jaten jarraituko dogu. Okelea saltzeko orduan, koipe kopurua eta jangarriak ez diran parteen kopurua garrantzitsuak dira eta, horren arabera, okelea kategorietan sailkatzen da: - Lehenego mailako okelea: ia hondakinik ez daukan ehun muskularra. - Bigarren mailako okelea: ehun konektiboa eta ikusten dan koipea be badaukana. - Hirugarren mailako okelea: koipe kopuru handia eta jatekoak ez diran (hazurrak esaterako) atalak dituana.    