Docutec Talde terapia Julio Cesarri hamar hilabeteko alaba hil zitzaion duela hamar urte. Lan egiteari, jateari, kalera irteteari utzi zion. «Familiak ez zuen nire mina ulertzen eta estu hartu ninduen. Horregatik erabaki nuen hemen egotea». Julio Cesarrek Buenos Airesko Ospitale Psikiatrikoan egotea eskatu zuen duela hamar urte, bere mina inork zentsuratzeko beldurrik gabe azaldu ahal izateko. Minduta egoteko eskubidea zeukala aldarrikatu zuen, besterik gabe. Arazo batekin egin zuen topo ospitalean, hala ere: «Medikuak oso teknikoak dira. Pilula bat ematen dizute eta lo hartzeko esaten dizute. Eta zu halako zorabio batean murgiltzen zara». Ia ahaztu zaigu esatea: Julio Cesar zoratuta omen dago. Poemak idazten ditu eta kantatzea eta nahi duenari buruz hitz egitea maite du. «Buenos Airesko Ospitale Psikiatrikotik zuzenean, zuekin eta zuenean... La Colifata Irratia!». Larunbat gauetan, Julio Cesarrek irrati uhinak erabiltzen ditu mina gozatzeko, eta berarekin aritu ohi dira ospitaleko beste apopilo batzuk ere, talde terapia berritzailean. 12 milioi entzule lortu dituzte. Bakoitza bere zoroak bizi omen du Argentinan ere.