Docutec Irailaren 16tik 22ra Mugikortasunaren Aste Europarra Irailaren 16tik 22ra Mugikortasunaren Aste Europarra ospatzen da. Aurten haurrak, gainera, izango dira ekitaldi guztien ardatz. Irailaren 16tik 22ra Mugikortasunaren Aste EuroparraEuropar Batasunak, Ingurumeneko bosgarren Programan eta Garraioaren Liburu Zurian lurraldea antolatzeko estrategiak gomendatzen ditu, garraio kolektiboari, oinezkoei eta bizikleta zaleei lehentasuna emango dioten mugikortasun-sistemak bultzatzea, eta norbere autoaren erabilera zentzuzkoagoa bultzatuko duten heziketa neurriak. Europa mailan egindako inkesta batek agerian utzi zuen hirien erdialdean autoen zirkulazioa mugatzeko hartzen diren neurriek herritarren babes handia dutela, besteak beste oinezkoentzako guneak, inguruko bizilagunentzat bakarrik diren aparkalekuak, kaleetan ibilgailuen abiadura murrizteko arauak, garraio kolektibo eta okupazio handiko ibilgailuentzako bideak egitea, autoa beste batzuekin batera erabiltzea eta hiriko gune jakin batzuetarako sarbidea bertako bizilagunentzat bakarrik izatea, besteak beste. Zirkulazioak eragindako kalteakAtmosferaren kutsadura eta kutsadura akustikoa eta, orokorrean, hirietako bizitza kalitatearen galera dira larregiko zirkulazioaren zuzeneko efektuak eta ez dira saihestu behar. Garraioa da gure hirietako kutsadura-iturri nagusia. Auto eta kamioiek botatzen duten gasari buruzko legeriak auto bakoitzak eragiten duen kutsadura gutxituko duen arren, ibilgailuen kopurua gehitzeak areagotu egingo du epe laburrean eginiko murrizketa horien eragina. Aurten, haurrak Autoak gure eguneroko bizitzarako erreminta baliagarria dela ezin uka, baina, aldi berean, kalte handiak sortzen dituela argi dago. Eta kalte horiek gehien sufritzen dituztenak haurrak dira. Hori dela eta, 2004ko Mugikortasunaren Aste Europarrean 'Kale seguruak haurrentzat' izango da lelo nagusia. Lelo horren aitzakian, gure hirietako eskola-inguruak eta jolastokiak orain baino seguruagoak izan daitezen kontzientziatzea dute helburu antolatzaileek. Egun nabarmena da haurrek ezin direla lasai ibili kaleetan barrena, ez oinez ez eta bizikletan ere. Ikus bestela http://europa.eu.int/comm/transport/care/ web orritik ateratako datuak: 'Haurrak dira ibiltari zaurgarrienak edo erasogarrienak: urtero gutxi gorabehera bi mila 17 urtetik beherako haur edo gaztetxo hiltzen dira zirkulazio-istripuetan. Gainera, gehienak eskolako joan-etorrietan gertatzen dira'. Haurrek bakarrik eta beren kasa ibiltzeko eskubidea dute. Baina, bakarrik egiteko irteerarik apenas antola dezakete. Horregatik, kaleetan barrena lasai ibiltzen ez dute ikasten, dena arrisku baita beraientzat. Gogoan hartu behar dugu beraiek direla etorkizuneko kale-ibiltariak, eta mugikortasun kultura eskasa jasotzen ari direla. Hiri hobea lortzeko proposamenak Guztion mesederako, haur, gazte nahiz helduentzat, hainbat proposamen prestatu ditugu jarraian han eta hemen jasotako eskariekin. Ea zer iruditzen zaizkizun! Oinezkoak: Oinezkoentzat ibilbideak sortu, behar bezala seinaleztatuak, seguruak eta atseginak, auzoak, merkataritzako guneak, ekipamenduak eta aisialdiko guneak komunikatzeko. Auzoen arteko hesi fisikoak kendu eta gutxitu fisiko, itsu eta gorren joan-etorria erraztu. Auzo guztietan, bide-zoru publikoaren %50 oinezkoentzat gorde, espaloiak zabaldu eta oinezkoentzako guneak sortu.   Bizikletaz ibiltzea:Gaur egun dauden bizikletaz ibiltzeko azpiegituren diseinu desegokia berrikusi eta zuzendu eta bideko diziplina hobetu, dauden bide-gorriak errespetaraziz. Harian-harian auzoetako sareekin oinarrizko bide-gorri sarea osatu, trafiko neurtuko kaleetan integratuta. Inguruko herrietara bizikletaz joan ahal izateko bideak jarri. Hiri guztian zehar bizikletentzako aparkalekuak egin.   Garraio publikoa:Garraio publikoaren arloko inbertsioei lehentasun osoa eman, sistema azkar, eroso, garbi eta merkea lortzeko. Ordutegiak gehitu, batez ere jai egunetan. Garraio publiko guztietan bizikletak sartzeko aukera ezarri.   Heziketa kanpainak:Eskoletan bide-hezkuntza bultzatu eta oinez ibiltzea, bizikleta eta garraio publikoa sustatu, haur eta gazteen artean autoa eta motorra desmitifikatu. Urtero ikastetxeetan kanpainak egin, 'bizikleta eskolan' eta antzekoak, ikastetxeetarako garraio ez motorizatuaren alde. Hiritarren artean garraio jasangarriko azturak sustatzeko kanpaina publikoak ahaztu gabe.