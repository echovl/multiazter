Docutec Sortaldearen sortaldera (I) Rossiya, pazientzia bidaide Munduko trenbiderik mitikoena, ezagunena da Transiberiarra. 9.289 kilometroko bidea egiten du, Moskun hasi, Europan, eta Vladivostoken bukatu, Asian, Itsaso Barearen ertzean. Japonia eta Ipar Korea largabistekin ikus daitezke handik, ia-ia. Zazpi egun denera. Irkutsken hasita, hiru eguneko bidaiaren kontakizuna da honako hau. Hiru egun Siberiako taiga eta konifero zuhaizti  bukaezinean barrena; hiru egun luze, 50 lagun bagoi berean. Rossiya, pazientzia bidaide A. urbistondo   Bilbo-Milan-Mosku-Irkutsk. 24 orduko bidaia Embraer, Boeing 777 eta Tupolev 154 hegazkinetan. Tartean gauaren ilunik ez. Irkutsken Euskal Herrian baino zazpi ordu gehiago dira (Errusia), eta ilunabarretik egunsentira egiten da jauzia, ekialderantz zoazela. Irkutsk Siberiako hiriburua da. Moskutik 4.000 kilometrora dago, baina ezin esan Siberiako erdigunea denik. 12.765.000 kilometro koadroko eremuan erdigunea zein den jakitea zaila da (Euskal Herria 635 aldiz, gutxi gorabehera). Baikal aintzirak ematen dio distira Irkutski, berez 600.000 biztanleko hiri iluna delako, alaitasunik gabekoa. Siberiarren izaera gogorrak eta eguraldi gaiztoak dute horren errua. Irkutsken hozberoa 0 gradutik beherakoa da zortzi hilabetean, eta azaroan hasi eta martxoan bukatu, 30etik behera egiten du tenperaturak. Ekaineko lehen eguna Irkutsken. 4 gradu, eta euria goian-behean. Hiru egun itxaron behar izan ditugu Rossiya (Errusia) trenean lekua bilatzeko. Pazientzia derrigorrezko osagaia da. Milaka errusiarrek erabiltzen dute Transiberiarra garraiobide gisa, eta treneko txartela lortzea zaila da, udan batez ere. Lau lagun goaz. Bi konpartimendu batean, bestea bagoi berean baina beste konpartimendu batean, eta laugarrena zazpi bagoi harago. Trenak lokomotor bi ditu, eta 18 bagoi. Luze-luzea da. Berdea. Ez da berri-berria, baina erosoa dirudi. Bagoia lepo doa, 60 lagun inguru. Provodnitsa-k, bagoiko arduradunak, izarak eta koltxoiak eman dizkigu. Angara ibaia, Irkutseko bihotza, atzean utzi eta mugitzen hasi da milaka tonako burdin puska. 60-70 kilometro orduko batez bestekoa egiten du Transiberiarrak, eta paisaiak monotono samarrak dira. Bailaraz bailara, gutxi aldatzen da dekorazioa. Halako batean, izotz hormak ikusten dira Baikal aintzira ertzean; hurrena, Euskal Herriko erreka handiena txiki egiten duen ibai puska. Kilometro guztiak erakusten dituzten seinaleak daude, eta bidaiariak aitaren batean jakin dezake zehatz non dagoen, hurrengo geltoki garrantzitsurako zenbat denbora geratzen den jabetzeko. Orduan konturatuko da hurrengo geltoki luzera iristeko 300 kilometro falta direla. Komenigarria da geltokien berri jakitea, Transiberiarreko unerik atseginena direlako. Eguna luze egiten da ohatzean etzanda, liburu bat irakurtzen, paisaiari begiratzen edota bidelagunekin mintzatzen (errusiarrekin ezin). Pazientzia, berriro, geldialdi bat iritsi arte. Geldialdiak askatasun dosi ezinbestekoa dira bidaiarientzat. Sliudiankan, Baikal aintziraren ertzean, hango arraina eros daiteke. Arraina gosaltzeko ohiturarik ez daukagu, baina gosea dagoenean... Ulan Ude hirira otordu garaian heltzea pagotxa da. Haragiarekin edo barazkiekin betetako opilak goxoak dira benetan, eta Siberian lehen aldiz beroa nabaritu dugunez, Baltika garagardo fresko bat edan dugu (piba, errusieraz). Ulan Udeko geltokiak Donostiakoak edo Bilbokoak jende gehien dabilen orduko tankera du. Transmongoliarra 15 kilometro aurrerago hasten da, eta Ulan Ude atseden hiri egokia da (Buriatia Errepublika Autonomoko hiriburua). TAIGA ETA KONIFEROEN ERRESUMA. Ulan Udetik aitzina, taigaren erresuma zeharkatzen du Transiberiarrak, ehunka kilometrotan. Taiga ikaragarria da Siberia, belaze berdez eta konifero zuhaiztiz zipriztindutako eremu bukaezina. Zuhaitz koniferoak nagusi diren oihan hotza da taiga. Zuhaitz gogorra da koniferoa, neguan -60 gradu egin baititzake eskualde honetan. Orduak eman daitezke leihotik begira, eta bat-batean, 10 ordu atzera ikusitako paisaia batekin oroitu. Pazientzia. Treneko leihoak itxita daude, eta ezin dira provodnitsa-ren baimenik gabe ireki. Pentsatzekoa da neguko hotza tren barrura ez sartzeko itxi dituztela. Behin irekita, argazkiak egiteko une aproposa da. Bihurgune zabal baten zain geratzea da lan bakarra, ondoren botoia sakatzeko. Transiberiarreko burdinbidea Errusiako garraiobide garrantzitsuena da, eta bidaiariak baino askoz garrantzitsuagoa da merkantzien garraioa. Moskutik Vladivostokeraino doan burdinbidea bi bidekoa da, eta etengabe, beldurtzeko moduko tren ikaragarriak pasatzen dira kontrako norabidean, edo Rossiya trenari bide ematen. Lau lokomotor aurrean, beste hainbeste beste muturrean, eta dozenaka bagoi, egurra, petrolioa, mineralak eta bestelako lehengaiz beteta, kilometro pare bateko ilara bukaezina osatuz. Bigarren gaua. Iskanbila sumatzen da bagoian. Errusiako militar gazte askok bidaiatzen dute trenean, doan, eta haiek zaintzen, Armadako kapitain batzuk doaz. Bidaiariek lasai egiten dute bidaia, baina Armadako buruentzat festaren sinonimoa da Transiberiarra. Vodka botilekin ibiltzen dira gora eta behera, eta mozkor-mozkor eginda bukatzen dute. Jendea zirikatzen dute, atzerritarrak batez ere. Errusiarrak ohituta daude, ez baitira sobera urduritzen. Atzerritarroi pazientzia edukitzeko aholkua eman digute. Bagoi bakoitzak bi komun ditu. Garbiak egoten dira, normalean, baina egunak aurrera egin ahala, zikinkeria eta usaina pilatzen dira, eta ezin da miraririk eskatu. Kontu egin 50 lagunentzat bi komun daudela eta goizetan ilara handi samarrak sortzen direla. Nork bere behar fisiologikoak arintzeaz gain, gorputza freskatzeko ere erabiltzen da komuna. Transiberiarrak ez dauka dutxarik bidaiarientzat. Amur ibaia zeharkatzen duen zubi ikusgarriak Khabarovsk hiriko geltoki ikusgarrira darama trena. 2.6 kilometroko luzera du zubiak, eta Amur ibaiak 2.826 kilometro. Zazpi kilometroko tunel bat dago ibaiaren azpian, eta Bigarren Mundu Gerran eraiki omen zuten. Merkantziak daramatzaten trenak tunel horretatik igarotzen dira, eta Transiberiarreko luzeena da. Khabarovsketik, ordu batzuetako loaldia bakarrik geratzen da Vladivostokera. Ordu batzuk, gau bat, 766 kilometro. Treneko bidaiarientzat ezer ez. Errusiako ekialdeko hiri garrantzitsuena da Vladivostok, eta Itsaso Barearen ertzean dago. Korea 150 kilometrora dago, errepidez, eta Japonia 300 itsas miliara. Egunsentian iritsi gara; Euskal Herrian, bezperako ilunabarra (bederatzi orduko diferentzia dago). Trenetik jaitsi gara. Provodnitsa agurtu dugu. Spasiba esan diogu (esker mila, errusieraz). Kresal usaina dago, itsasoa gertu-gertu dago. Aspaldiko partez dutxa bero bat hartzeko unea ere bai.  Transiberiarra tren mitikoa da, baina trenean ibiltzeko zaletasuna eduki behar da. 72 ordu ordu asko dira.   Jakin beharrekoak Errusian sartzeko bisa berezia behar da. Bidai agentziek tramitatzen dute. Salneurria 150 euro ingurukoa da. Bisaz gain, Errusian bizi den norbaiten edo hango bidaia agentziaren baten gonbit agiria behar da, eta gau bat pasatu behar da ostaturen batean. Errusiako bidai agentziek hotel garestienetan hartzen dute ostatua, eta Errusian ezagunen bat edukitzea oso lagungarria da. Mugetan pazientzia handi-handia behar da. Errusian dena begiratzen dute, dena da mantsoa, eta zain geratu eta diru kopuru bat ordaindu beste erremediorik ez dago. Errusiera jakin gabe zaila da ondo moldatzea. Moskun ingelesa entzuten da, baina Moskutik kanpo, keinuena da espresio bide eraginkorrena. Errusiarrek nahiko jarrera hotza izaten dute atzerritarrekin. Errubloa erabiltzen dute Errusian. Euro batekin 34 bat errublo eskura daitezke. Mosku Euskal Herria baino garestiagoa da, baina bilatuz gero, ostatu eta jatetxe merkeak aurki daitezke. Moskutik kanpo, bizitza Euskal Herrian baino merkeagoa da. 3 eurorekin otordu ona egin daiteke, eta ostatu txukuna lor daiteke 10 bat euro ordainduta. Hiru Transiberiar irteten dira Moskutik astero, eta beste hainbeste Vladivostoketik. Behin trenetik jaitsita, ez dute txartela gordetzen. Bidaia osoa egin nahi duenak, beraz, hiri batetik besterako txartela erosi behar du, Moskutik Vladivostokerainoko txartel bakarra erosi gabe, edo zazpi egun egin trenetik irten gabe. Transiberiarraz gain, hiri handienen arteko tren zerbitzua handia da. Txartelak: Garaiz hartu behar dira, errusiar askok erabiltzen dutelako trena. Udan lepo joaten da Transiberiarra. Bidaia agentziek erreserbak egiten dituzte, baina askoz garestiagoa da txartela. Google edo Yahoo bilatzaileetan trans-siberian railway bilatzailea erabiltzea da egokiena Interneten informazioa bilatzeko. Gidaliburuak ingelesez eta frantsesez bakarrik daude. Hiru txartel mota daude: SV edo lehen klasea, kupe edo 2. klasea, eta platskartny edo hirugarren klasea. Lehen klasean bi lagun sartzen dira, eta komun propioa dute. 600 euro ingurukoa da salneurria, Moskutik Vladivostokera. Bigarren klasea lau lagunentzako konpartimendu itxia da, eta 250 euroko salneurria dauka. Hirugarren klaseak ohatze eta motxila uzteko apal bat ditu. Bagoiak irekiak dira, eta segurtasuna ez da besteen parekoa, baina normalean ez da arazorik izaten. Salneurria 100 euro ingurukoa da. Geltokietan pasta, arroza eta beste eros daitezke, eta trenean dagoen ur beroarekin (doan) elikagaiak prestatu. Kafea, esnea eta azukrea trenean eros daitezke, merke-merke.  