Docutec Seme-alabekin kirola egiteak familia harremana hobetzen laguntzen du Bilbon egin behar duten proiektu baten berri azaltzen dute. Guraso eta seme-alabak elkarrekin kirol egitea bultzatu nahi dute. AITZIBER LASKIBAR / Seme-alabekin kirola egin eta jolastea osasuntsua da, bai fisikoki, bai familia barruko komunikazioa eta harremana hobetzeko. Hala uste du, behintzat, Bizkaiko Acción Familiar elkarteak eta, hori dela eta, sentsibilizazio kanpaina jarriko du martxan, hilaren 15a Nazioarteko Familia Eguna dela aprobetxatuz. «Mugitu zaitez familiarekin» lelopean maiatzaren 20an Bilboko Doña Casilda parkean egingo den kirol-jaialdia izango da sentsibilizazio kanpaina horren ekimen nagusia. «Ni ere ume bihurria izan nintzen, eta sarritan izaten nituen gurasoekin tira-birak; haserretu, eta egunetan hitzik egin gabe egoten nintzen. Hala ere, astebururo joaten nintzen aitarekin palan jolastera eta horrek gure arteko harremana estutzeko balio izaten zuen, inoiz ez baikenion hutsik egiten hitzordu hari». Horrela azaldu zituen Joseba Etxebarria, Soin Hezkuntzarako Euskal Erakundeko zuzendariak kirola familian egitearekin lor daitezkeen komunikazio onurak. Komunikazioa hobetzeko baliagarria da, hain zuzen, Luis Herrando, Bizkaiko Acción Familiar erakundeko lehendakariaren esanetan, senitartean kirola egitea; komunikazio horrek, gainera, guraso eta seme-alaben arteko harremana hobetzen eta estutzen du haren hitzetan. Izan ere, senide elkartearen ustez, familiartean kirola egiteak hainbat aukera eskaintzen dizkie gurasoei zein seme-alabei. Gurasoei dagokienez, haurrak hobeto ezagutzeko ahalbidea ematen du, balio jakin batzuk erakusteko aukera eta guraso eta seme-alaben artean bestelako harreman bat izatekoa, laguntasuna sendotzeko baliabide egokia baita. Haurrei, bestalde, gurasoez ezagutzen ez dituzten alde berriak ezagutzeko aukera ematen die, haien trebetasunak gurasoei erakustekoa, ohitura eta jarrera osasuntsu baten aldeko zaletasuna hartzekoa eta gurasoengan- dik hurbilago sentitzekoa. Horregatik guztiagatik, Acción Familiar elkarteak sentsibilizazio kanpaina bat jarriko du abian maiatzaren 15etik 21era bitartean, 15a Familiaren Nazioarteko Eguna dela aitzakiatzat harturik. 110.000 eskuorritik gora banatuko dituzte horretarako eskoletan, guraso elkarteen, ikastola zein eskola elkarteen eta familia taldeen laguntzaz. Hamar gomendio ematen ditu eskuorriak kirolaren ikuspegi honekin loturik: kirola familian egiteko ohitura sortzea, zaletasunak elkarbanatzea, kirola komunikazioa sendotzeko erabiltzea, seme-alabei protagonismoa ematea, beren burua zein besteak errespetatzen erakustea, aisiari eta ahaleginari irabazteari baino garrantzi gehiago ematea, jokoan sormena eta elkarlana sustatzea, denbora librea baliatzea eta familia bizitzaren kalitatea eta osasuna bultzatzea. Maiatzaren 20a izango da kanpainaren egun nagusia, goiz osoan zehar kirol-jaialdia egingo baita Bilboko Doña Casilda parkean. Jaialdi horretan, familiartean egiteko joko sorta, sokatira, zaku-lasterketa eta antzeko kirol-joko ugari egongo dira. Hainbat kirolari ospetsu ere izango dira bertan, kanpainari sostengua eman eta autografoak sinatzen. Hilaren 21ean, «Kirol hezitzailea, guraso kirolariak» izeneko mahai-inguruak emango dio amaiera kanpainari.      