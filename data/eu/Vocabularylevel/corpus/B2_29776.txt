Docutec Totel-motel Banituen aukera gehiago ere, «jateko modukoa zaude», adibidez. Baina, denak ere gehiegizkoak iruditurik, ez nintzen ausartu eta ez nion ezer esan. ANJEL LERTXUNDI / Hizkuntzak gutxien espero duzun egunerokotasunetik isurtzen dizkizu zailtasunak. Aspaldi ikusi ez nuen emakume adiskide batekin egon nintzen atzo. Ikusgarria zegoen! «Oso ederra ikusten zaitut!», etorri zitzaidan mingain puntara. Baina ezin halakorik esan, testuinguru horretan ederra hitzak gizena adierazten baitu sarri. «Oso polita zaude», berriz, pinpirinegia egiten zait adinean aurrera doan emakume batentzat. «Oso guapa zaude» esateak, bi arazo ditu: jeneroarena (guapoa behar luke, eta niri gogorra egiten zait emakume bati guapoa deitzea), eta guapo hitzari Xuxenek ematen dion itzal gorria. Banituen aukera gehiago ere, «jateko modukoa zaude», adibidez. Baina, denak ere gehiegizkoak iruditurik, ez nintzen ausartu eta ez nion ezer esan. Alde egin zuenean, begira egon nintzaion luzaz. Isildu izanaren damuak hozka egiten zion nire mingainari.