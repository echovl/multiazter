Docutec Zuhaitzen altuera neurtzen Telebistako saioren laburpen idatzia. Zuhaitzak neurtzeko teknika berriak azaltzen dira bertan. Orain berehala jakin daiteke zuhaitz baten altuera, teknologiaren aurrerapenari esker. Baso edo lur sail jakin batetik zenbat zur aterako den kalkulatzea ez da hain lan erraza, eta horixe bera erakutsiko du aste honetan "Teknopolis" saioak. Tasatzaileak arduratzen dira lan hori egiteaz, eta hainbat tresna erabiltzen dute horretarako; horietako bat hipsometroa da, lurretik zuhaitzaren altuera neurtzeko aparatua. Urteokin asko hobetu dira mendian lan egiteko erak. Teknologiaren aurrerakuntzak eskulana gutxitu egin du, eta basoan egin beharreko lanak asko erraztu ditu. Mendian maiz egiten den lanetako bat zuhaitzak neurtzea da, hau da, baso edo sail batetik zenbat zur atera daitekeen neurtzea. Neurketa egitea, eta noiz egin, basoaren jabeak berak erabakitzen du. Horretarako, tasatzaileari deituko dio. Tasatzailea zuhaitzak neurtzen eta basoaren balioa kalkulatzen duen aditua da. Baso sail batek zenbat zur eman dezakeen neurtzea ez da lan erraza. Garai batean, inongo tresnarik gabe neurtzen ziren zuhaitzak, aliritzira. Gehienetan, basoko arbolen batez besteko neurriko zuhaitz bat botatzen zen, eta lurrean bertan kalkulatzen zen haren bolumena. Gero, gainerako arbolek ere antzeko bolumena izango zutela jotzen zen. Zeregin horretarako, gaur egun teknika ugari dago, baina guztiak funtsean berdinak dira. Sistema konbentzionala zein punta-puntakoa izan, lehenengo urratsa beti basoko zuhaitz bakoitzaren diametroa neurtzea izaten da. Emaitzak hainbat diametro taldetan sailkatzen dituzte tasatzaileek. Bolumena neurtzeko, diametroaz gain, ezinbestekoa da zuhaitzaren altuera ere jakitea, baina ez da arbola guztien altuera neurtzen; hori lan eskerga izango litzateke. Baso erregularretan, nahikoa da diametro talde bakoitzean dauden zuhaitzen ehuneko hamarren altuera neurtzea, eta horrela lortutako batez besteko altuera talde bakoitzeko zuhaitz guztiei aplikatzea. Zuhaitzen altuera neurtzeko, hipsometroa izeneko tresna erabiltzen da. Hainbat hipsometro mota daude. Orain dela gutxi arte, ordea, Gipuzkoan hipsometro optikoak erabili izan dira. Sistema horrek bi pertsonaren parte hartzea eskatzen du. Batak zuhaitzaren diametroa neurtu eta zinta metrikoa ipiniko du; besteak neurriak hartuko ditu hipsometroaren bitartez. Neurtzeko sistema hobetu eta erraztu egin dute gerora hipsometro digitalek. Orain dela urte eta erdi, Gipuzkoako Baso Jabeen Elkarteak, Gipuzkoako jabe gehienak biltzen dituen elkarteak, horrelako tresna bat erosi du. Tresna berriak telemetro akustiko bat du barnean, distantziak neurtzeko. Aparatua bi piezaz osatuta dago: batetik, baliza bat, neurtu behar den zuhaitzean jarri behar dena; eta, bestetik, irakurgailua. Baliza zuhaitzean ipintzen da, irakurgailu aldera zuzenduta. Irakurgailua duen pertsona zuhaitzetik metro batzuetara ipintzen da, eta tresnarekin balizara apuntatuko du. Altueraren neurketa bi fasetan egiten da: lehenengo, irakurgailuaren botoia sakatuta, tresnak pultsu ultrasoniko bat bidaltzen du baliza aldera, eta balizak itzuli egiten dio. Seinalea jaso arte ematen duen denbora neurtuta, irakurgailuak balizatik irakurgailura dagoen distantzia neurtzen du. Distantzia erreala eta distantzia horizontala neurtzen ditu; bi distantzia horiek ezberdinak izango dira, tokia laua ez bada. Ondoren, irakurgailuarekin zuhaitzaren puntara apuntatu behar da. Irakurgailuak angelua neurtuko du, eta dagoeneko zuhaitzaren oineraino dagoen distantzia neurtu duenez, triangeluaren beste aldea, zuhaitzaren altuera alegia, kalkulatu eta pantailan erakusten du.