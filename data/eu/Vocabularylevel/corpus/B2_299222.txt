Docutec Udako bonboiak 1,65 metrorekin jo nuen sapaia. Altura horrekin 70 kilotik gora gaudenontzat, batez ere neskontzat, udak beldurgarriak dira. Ez beroagatik. Niri, batzutan neure buruak ematen dit beldurra. Sentitzen dudanak. Ispiluaren aurrean ikusten dudanak. Eskaparateak kolorez janzten dira: bikini eta bainu jantzi koloretsuak, lepoa bistan eramateko soinekoak, mangarik gabeko kamisetak, praka laburrak... begiak dir-dir jartzen zaizkit denda askoren aurrean, baina aurrean bakarrik. Barrura sartzea tortura bihurtzen da askotan. Ez dago niretzat ezer. Hau ezin lotu, bestean titiak kabitu ezin... eta badirudi lotu ezin duzun praka horrek berba egiten duela, eta zerbait esan nahi dizula. Baina zerbait itsusia, edo zeu itsusia zarela edo halako zer edo zer. Nahiz eta Bartzelonan diseinua ikasi duen lagun batek esan irailetik aurrera bere markako arropak edukiko ditudala dotore joateko, amorruaren eta tristuraren arteko zerbait marapilotzen zait diafragmaren parean. Gero pentsatzen hasten naiz. Pentsatzen nik besteak diren moduan onartzen ditudan lez, neu ere holantxe onartzen nauela jendeak. Pentsatzen inposatzen dizkiguten neurrietan ez sartzeak eta edertasunak ez dutela zerikusirik. Pentsatzen Marilyn Monroe orain dela 20 urte jaio balitz, lodia izango litzatekeela. Pentsatzen badauzkadala mila dohai titietan lotu ezin nuen alkandora horretan ez kabitzeko bestekoak. Pentsatzen guk modari men egin ordez, modak egin beharko ligukeela guri men. Pentsatzen eta pentsatzen. Eta halakoxe egun batean esan zidan baten batek, ez argaltzeko. Jateko tenplau. Berak ez ei du inoiz ikusi lodirik balkoitik behera salto egiten. Argalak ez direla zoriontsu bizi, eta nik barre ederra daukadala eta ez argaltzeko. Grazia egin zidan. Nahiz eta jakin, triste bizi diren lodiak eta pozik bizi diren argalak ere badirela. Baina berak esan zidan, "gu anorexikoak gara". Eta nire harridura aurpegiaren aurrean, azaldu zidan: "hara, esaten dute anorexikoak bere burua beti lodi ikusten duela ispiluan, eta guri ere horixe gertatzen zaigu!". Badakit anorexia ez dela fribolizatzeko edo barre egiteko gaixotasun bat, baina irribarre egin nuen. Pentsatzen hasi nintzen, eta bai. Gizartearen, jendearen, inposatutako neurrien... ispiluan neure burua ikusten dudanean sentitzen nahiz lodi. Sentitzen naiz potola eta torpe askotan. Bestela, bakardadean neure burua aztertzen dudanean loditasuna beste zerbait bihurtzen da, edo beste era batera sentitzen dut. Total, udan berriro aterako direla bonboiak plazara, eta ni edo gu ez garela gutxiago izango. XL bonboiak ere ederrak eta gozoak dira oso!  