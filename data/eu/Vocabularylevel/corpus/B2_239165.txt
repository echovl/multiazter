Docutec Eskamak kentzen Trajearen erabileraz egiten du gogoeta. Agur, Horatio Cane... Miamiko polizia-forentse tragiko hori (edo zarena-zarela). Bertin Osbornek bizilekutzat hartutako Miami berbera honekin dena esanda legoke hiri gotiko bat bezala ikusi ahal izan da zure bitartez. Izan ere, Horatio Cane poliziak trajea darama beti jantzita. Baina ez nenbilen horretaz tragikotasuna aipatzerakoan. Zergatik ez horretaz jardun, ordea? C.S.I telesaileko zaleok badakigu-eta Horatiok oso ondo janzten duela. Trajea egunero jantzita, dotore bezain sport joan ohi zaigula Horatio polizia. Traje on batek babesa eskaintzen diolako berari, normala den moduan. Eta baita edonori eskaini ere: traje on bat janztean, trajeari pasarazten ahal diogulako gure itxuraren ardura. Horretarako da traje on bat, hastekoz eta bat. Gurean, baina, alderantziz gertatu ohi da: trajeak barregarri uzten zuela pentsatu ohi du hemen jende askok. Seguruenik, guk asmatua behar du «trajeak ez dira herriarenak» lelo famatuak. Halere, badirudi gauzak aldatzen hasi direla aspaldi honetan. Koadrila bereko kooperatibistak etorri zaizkit gogora, adibidez: koadrilako langile xaloak katean ari dira egunero zazpi ordu t'erdiz, eta ez dute trajerik janzten, noski. Koadrila zein kooperatiba bereko komertzial batek, ordea, astero torlojuak saltzen ditu Bratislava eta Helsinki hirietan, demagun, eta berak bai trajea janzten du ia egunero. Halako batean, baina, ezkontza dauka koadrila horrek. Koadrila osoa dago gonbidatuta ezkontza batera. Kooperatibistak nagusi diren koadrila normal bati buruz ari naiz: oinarrizko langileak daude bertan, baita ingeniariak ere, eta komertzialen bat soziologia ikasi zuena, adibidez. Ezkontza hartan trajerik horripilanteena nork jantzi zuen ez dizuet esango, niri klasista deitzerik izan ez dezazuen. Baina bizitza gogorra da pobrearen etxean («txiroaren tormentu estetikoa» aipatu zuen inoiz Célinek). Egunero polarra janzten nuen nik ere, akabo ba. Ezkontzak hasi, eta ezkontzetarako polarra erosi nuen. Trajea, ordea, itzulerarik gabeko bidaia da (Céline berriro).