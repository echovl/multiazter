Docutec Euroa eta kontsumoa, ekonomiaren arrisku Bundesbanken arabera, egoerak okerrera egiteko arriskua handiago da, sendotzeko aukera baino Motelaldi ekonomikoari agur esan zaiola uste zutenei ustea erdia ustel dela gogorarazi zien atzo Europako Banku Zentraleko kontseilari nagusietako batek, Ernst Weltekek. Bundesbankeko presidentearen arabera, egoera ekonomikoak hobera egin beharrean okerrera egiteko zantzuak «handiagoak» dira. «Unean uneko egoeraren bilakaera okertzeko arriskuak handiagoak dira hobera egiteko aukerak baino bai Europan bai Alemanian», adierazi zuen Weltekek. Bundesbankeko presidentearen arabera, bi faktore ari dira ekonomia hobetzea galgatzen: batetik, euroaren truke tasa eta bestetik, barne kontsumo «ahul samarra». «Noiz sendotuko da kontsumoa eta nolako bilakaera izango du truke tasak?»; galderaren erantzunak baldintzatuko du ekonomiaren sendotasuna Weltekeren aburuz. Alemaniako ekonomiaren inguruan ere mintzatu zen Bundesbankeko presidentea. Weltekeren arabera, Europako ekonomia nagusia sendotzen ari den zantzuak daude, baina «oso-oso erritmo ahulean» ari da hazten. Interes tasen jaitsiera? Tasak jaitsi, mantendu edo igo. Hara hor diru politikaren inguruan pil-pilean dagoen eztabaida. Bundesbankeko buruak onartu zuen egungo %2ko interes tasak Bigarren Mundu Gerraz geroztik indarrean egon diren txikienak «apalak» direla. Inflazioa kontrolpean du oraingoz EBZk eta horrek diruaren prezioaren jaitsiera ahalbidetzen duela iritzi dio Weltekek. Baina, bestetik, petrolio upela 30 dolarretik gora dago merkatuetan eta euroa hilabete eskasean 1,29 dolarretik 1,22ra jaitsi da. Petrolioa eta euroa interes tasak igotzeko adinako arrazoi direla gaineratu zuen Ernst Weltekek.Baina oraingoz ez bata ez bestea ez dira gauzatuko. Atzo kaleratu baitzuen martxoko buletina Europako Banku Zentralak, eta, joan den astean adierazi bezala, egungo tasak «egokiak» direla berretsi zuen.Duela bi aste Alemaniako eta Frantziako gobernuburuek espresuki eskatu zioten Europako Banku Zentralari interes tasak jaisteko, neurri horrek euroaren balioa apalduko zuelakoan. Lehengo astean Jean Claude Trichetek bankuaren independentzia defendatu zuen eta interes tasak maila egokian daudela erantzun zuen. EBZren txostenak gaineratu zuen aurten inflazioaren gaineko arriskuak desagertu direla. Baina, bestetik, Europako diru agintariak ohartarazi zuen datozen hilabeteetan zeharkako zergen igoeren eta energia produktuen ondorioz inflazioaren urte arteko tasak aldakortasuna agertuko duela. Gainera, kontsumoaren ahultasunagatik kezkatuta agertu zen, nahiz eta jarraian adierazi aurten indarra hartuko duela. Azkenik, EBZk Alemania, Frantzia eta Portugal ohartarazi zituen, aurten ere gehiegizko defizit publikoa errepikatzeko arriskua baitute. «Hazkundearen gaineko zenbait hipotesi ere baikorregiak direlakoan gaude», gaineratu zuen.