Docutec Montenegro: Europako herrialderik gazteena Europan badira 47 herrialde, eta Montenegro da gazteena. 2006ko maiatzaren 21ean jaio zen, herritarrek bozka bidez Serbiatik banantzea erabaki zutenean. Boto-emaileen %55,4 agertu zen independentziaren alde. Europar Batasunak estatu berria onartuko zuela esan zuen, baldin eta independentziaren aldeko boto-emaileen proportzioa %55era iristen bazen. Beraz, juxtu-juxtu gainditu zuten muga hori Egia esatera, lehendik ere independentzia zer den ezagutu izan du Montenegrok, 1878-1914 urte bitarte horretan. Turkiarrek nahi bai, baina ezin izan zuten konkistatu. Lehen Mundu Gerra amaitzean Serbia, Kroazia eta Esloveniako Erreinuan sartu zen. Bigarren Mundu Gerra amaitzean, berriz, Jugoslavia jaio zen, sei errepublika sozialista, tartean Montenegro, biltzen zituen federazioa. 1992an Jugoslavia desegitean, Serbiarekin batera federazio berri bat osatu zuen, baina 2006an, Serbiarengandik bananduta, erabateko independentzia lortu zuen. Montenegro estatu bat izan arren, oso alde gutxi daude serbiar eta montenegroarren artean. Montenegroren izena Crna Gora da bertako hizkuntzan, serbokroazieraz; hizkuntza hau eta serbiera eta kroaziera oso-oso antzekoak dira. Lurraldearen tamainari begira, berriz, herrialde txikia da, 13.800 km2 (Araba gehi Nafarroa, hortxe-hortxe), eta biztanle gutxi ditu, 620.000 (Gipuzkoak baino gutxiago). Hiriburua Pogdorica da, 140.000 biztanle, Donostiak baino gutxiago, beraz. Montenegroko jende gehiena montenegroarra da, eta kristau ortodoxoak dira, baina bada gutxiengo albaniarra ere, musulmana erlijioz. Txanpona, berriz, euroa darabilte. Itsasbazterrean menditsua da Montenegro, eta barrurago menditsuago oraindik. Hondartza oso politak dauzka. Kostalde guztia ederra da oso, eta horrenbestez, turismoa da herrialdearen baliabiderik kuttunena. Gainera, hurbil dauka Mediterraneoko harribitxietako bat, urtean milaka turista jasotzen dituen Dubrovnik hiri kroaziarra. Turismoak txirotasunetik atera dezake Montenegro. Biztanleko Errenta Europan batez beste dagoenaren azpitik dabil, eta jende asko estraperloari, tabakoarena batez ere, esker bizi da. Industriarik ez dago apenas, eta nekazaritzak indar gutxi du hain herri menditsuak ez duelako leku larregi uzten landatzeko. Turismoak ez dauzka turistak samaldan hartzeko beste azpiegitura. Hobe horrela. Horri esker, kostaldea zipriztintzen duten herrixkek beren xarmari eusten diote. Hiru behintzat apartak dira: Sveti Stefan (Esteban Donea), Kotor eta Perast. Sveti Stefan uharte txiki bat da, eta lehorrera joateko hareazko mihi bat (tonbolo izenekoa) dago. Mediterraneoko postal ezin bikainagoa: harresidun herri bat, Erdi Aroko bere elizatxo eta altzifreekin. Eta itsasoa ondo-ondoan, ur garbi urdin berdexka biziarekin. Uharte osoak hotel bat dirudi, eta turista errusiarrez josia dago. Adriatrikoaren ederra aurkitu dute errusiarrek, eta Montenegrokoen erlijio bera dutenez, ortodoxoa, pozik sentitzen dira bertan. Europa erdialdetik, Alemaniatik eta, ez doa horrenbeste jende, ordea. Gehientsuenak Kroazian gelditzen dira, beherago jaitsi gabe. Kotor herriak jostailu bat dirudi. Harresia du herriak, eta galtzada-harriak dira kaleak. Badira pare bat eliza interesgarri ere. Eta jatetxeak, jatetxeak mimatu egiten dituzte, hain txukun jarrita guztia! Erdi Aroan gaudela dirudi ia; ez du behintzat orduko distirarik batere galdu. Orduan Kotor Adriatikoko kairik garrantzitsuenetako bat zen, babesean zegoelako, golko sakon baten barren-barrenean. Ez Norvegiakoak bezain handia, baina berez, fiordo bat da: Europako hegoaldeko luzeena bai, behintzat. Veneziarekin, eta ondoko Ragusarekin (Dubrovnik da egun) komertzio-harreman handiak zituen Kotorrek. Fiordoaren ertzean dagoen beste herrixka bat Perast da, oso herri lasaia. Nabarmentzekotan bertako eliza eta ikusmira; parez pare bi uharteño ditu monasterio banarekin. Primerakoa da, eguzkitan patxadan egotea beste zereginik nahi ez duenarentzat. Oso bestelakoa da Pogdorica, Montenegroko hiriburua. Hiriburu itsusiagorik Europa osoan! Ez dago ia ezer ikusteko. Garai batean Titogrado izena zeukan, Jugoslavia sozialistaren sortzailearen Titoren omenez. Montenegrora autoz bazoazte, kontuz gero! Atzerritarrei isunak jartzea bihurtu nahi dute herrialdearen diru-iturri nagusietako bat. 40 km/ordukoa da gehienezko abiada kostako errepide osoan, eta oso zaila da muga hori errespetatzea denbora luzez. Eta Montenegroko polizia guztiak daude errepide horretan, eta beraz, atzerritar guzti-guztiek, batzuek behin baino gehiagotan, izango dute isunen bat.