Docutec Bizkai golkoko zaintzaileak Azti erakundea itsasoa eta arrantzari buruzko ikeketak egiten ditu. Erakunde honi buruzko datu labur batzuk eta arrantzaleekin egiten duten lanaren bitxikeria pare bat dakartza. Itsaso eta meteorologia behatokia. Azti Fundazioak Euskal Herriko itsas ingurunea aztertzeko behatokia du Pasaian Gorka Quevedo / pasaia Azti Fundazioak (Arrantza eta Elikaduraren Institutu Teknologikoa) Pasaiako portuan duen egoitzan sartu bezain laster, eraikin berri eta zaindua aurkitzen du bisitariak. Dena den, Azti Fundazioa ez da berria. Inondik inora. 1981. urtean sortu zen, eta Pasaiakoaz gain, beste egoitza bat du Euskal Herian (Sukarrietan, Bizkaian). Euskal Herritik at, Espainian, Txilen eta Argentinan kokaturiko zentroekin akordioak eta lan hitzarmenak ditu. Azti hiru jarduera-arlo handitan espezializatua dago: Ozeanografia eta Itsas ingurunea, arrantza eta itsas dinamika. Pasaiako egoitzan lehenengo bi alorrak lantzen dituzte batez ere, teknologia punta-puntakoa erabiliz. ... Arrantzaleekin 'feed-back'-a Aztik itsasoan dauden arrantzaleei eguraldiaren berri ematen dien zerbitzua ere badu. Aski da fax edo irrati bat izatea hurrengo orduetan izango den eguraldiaren berri jakiteko. Horretarako, sateliteek bidalitako informazioa jaso eta aztertzen dute meteorologia zerbitzuan. Gainera, itsasoa aztertuz hainbat espezie non aurki daitezkeen adierazten dute Aztitik. Arrantzaleek, berriz, arrantzatutakoaren berri ematen dute. «Nolabaiteko feed-back-a izatea ezinbestekoa da. Arrantzaleek guk gomendatutako lekuetan zenbateko harrapaketa izan duten esaten digute. Hala, guk badakigu leku horretan zein espezie dauden, espezie kopurua... Datu horiek bildu eta aztertzen ditugu. Hala, urterik urte espezieak nondik nora doazen jakiteko datu gehiago ditugu». Arrantzaleen kode sekretua Aztik aurten arrantzaleak atuna dagoen tokietara bidaltzeko sistema aitzindaria abian jarri du. Satelite batek Bizkaiko Golkoko hainbat zonaldetako tenperatura neurtzen du. Informazio hori oso garrantzitsua da arrantzaleentzat. Izan ere, atuna ur tenperatura zehatz batzuetan mugitzen da, soilik bertan aurkitzen dituelako jateko beharrezkoak diren plankton eta arrain txikiak. Uraren tenperaturaren berri izanda, atuna non dagoen jakiteko aukerak askoz ere handiagoak dira. Aztik informazio hori euskal arrantzaleei bidaltzen die. Hala ere, irrati edo faxez bidalitako informazio hori sekretua izan dadin, euskaraz bidaltzen dute, beste herrialdeetako arrantzaleak informazioa atzeman ez dezaten.