Docutec Usamerikar gara Zentzu askotan, guztiok gara usamerikarrak, gogoz edo gogoz kontra, jakinaren gainean edo egiten duguna nondik datorren jakin gabe. Inperio bakarra dago munduan eta guztiok gaude haren menpe. ARANTXA URRETABIZKAIA/ Ikusten dugu Bush azpil bat eskutan duela eta azpilean indioilar erre bat daramala, eta badakigu zer gertatzen ari den, argazkiaren azpian doazen hitzak irakurri gabe ere. Badakigu urtean behin amerikarrak familiarekin biltzen direla eta egun seinalatu horretan indioilar errea jaten dutela. Eskolan ez digute horrelakorik irakatsi, baina jakin badakigu zertan ari den Bush. Ikusten dugu kalabaza hustu bat, bizpahiru zulorekin eta barruan argi bat duela eta badakigu zer adierazten duen, badakigu amerikarrek modu horretan gogoratzen dituztela hildakoak, horrela eta mozorro bitxiak soinean dituztela eta umeak etxez etxe joaten direla, gabonsariaren antzeko zerbait eskatzen. Gutako edonor da, burmuina gehiegi nekatu gabe, era horretako dozena bat adibide aipatzeko gauza. Hobekiago ezagutzen ditugu iparramerikarren ohiturak geureak baino. Edo, konparaketa hori gehiegizkoa bada, esan dezakegu iparramerikarren ohiturak geureak bezain ongi ezagutzen ditugula. Izan ere, bizitza osoa daramagu haien filmak ikusten, haien kantak kantatzen, haien bizikera antzeratzen. Gutako edonori, lehen aldiz Estatu Batuetara doanean, iruditzen zaio egona dela han lehenago, ikusiak dituela kaleak, etxeak, tabernak, paisaia bukaezinak, errepideak, autoak. Eta guri gertatzen zaiguna mundu erdiari gertatzen zaio. Zentzu askotan, guztiok gara usamerikarrak, gogoz edo gogoz kontra, jakinaren gainean edo egiten duguna nondik datorren jakin gabe. Inperio bakarra dago munduan eta guztiok gaude haren menpe, presidentea aukeratzeko orduan botoa emateko eskubidea ez badugu ere.