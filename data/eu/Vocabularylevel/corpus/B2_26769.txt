Docutec Ondareak babesten Aranzadi elkarteak Gipuzkoako aztarna megalitikoak babesteko hauen seinalizazioari ekin dio. Proiektua azaltzeko egin zen prentsa aurrekoaren narrazioa egiten du kazetariak, proiektua bera azaltzeaz gain. Etorkizuna eraikitzeko iragana ezagutu beharra dagoela dio olerkiak, eta horixe bera pentsa bide dute Aranzadi Zientzia Elkartekoek. Arbasoek utzitako ondareak babesteko planaren barruan Gipuzkoako megalitoen seinalizazio eta birgaitzeari ekin dio Aranzadi Zientzia Elkarteak Eusko Jaurlaritzako Kultura Sailaren laguntzarekin. Kanpaina horretako lehen plaka atzo jarri zuten Eteneta gaineko (Urnieta) harrespilean, Mari Karmen Garmendia kultura sailburuak eta Jesus Altuna Aranzadiko presidenteak. Andoaingo Otita bidetik abiatu ginen Etenetako harrespilera, Adarra mendiaren magalera. Oinez egiteko bide luzeegia zela eta, Foru Aldundiko basozainen lurrorotakoetan nola hala sartu ginen hitzordura agertu ginenok. Errenkadan, Urnietako udaltzainen atzetik ekin genion goranzko bideari, eguraldi goibela lagun. Mendi pista malkartsuan gora egiten genuen heinean euri lanbroa ere hasi zen, eta ez zirudien langar hark ezer ikusteko aukerarik utziko zuenik. Ezaguna da, ordea, euskal mendien edertasuna ez dela debaldekoa. Bide bazterrean harrespil txikiren bat edo beste utzi, eta pinadi artetik gora egin genuen zutarri ikusgarriagoren baten bila—edo. Ez zen bide erosoa. Besteon errukiz astiro—astiro egin zuen gorakoa gidariak. Bidean ehiztarien inguruko hainbat xelebrekeria ere kontatu zuen. Lau kartutxo hartu eta oilagor bila mendi gain guztiak zeharkatzen dituzten «benetako» ehiztarienak, eta baita «paseorako patrol dotoreak» behean utzi eta uso postuetara artekoa auto zaharragoetan egiten duten ehiztarienak ere. Azkenean, iritsi ginen. Agerreko Zabala izenez ezaguna den mendi gainean orain 2.500 urteko zutarria dago, metro eta erdi luzekoa—edo. 1954an aurkitu zuten Jesus Altuna Aranzadi Zientzia Elkarteko presidenteak eta haren emazteak. Erromatarrak agertu ordukoa denez, euskal artzainek euren senitartekoren baten omenez altxatutakoa dela azaldu zuen Altunak. Harritzar haren azpian, egunero pasa beharreko lekuan, hildakoaren errautsak lurperatzen ei zituzten euskaldunen arbasoek, «malkoak hain garratzak izan ez zitezen, eta bizi zirenak eta joandakoak denak elkarturik izateko». Urte guzti hauetan, azkurak uxatzeko haren kontra igurtzi izan dira betizu eta zaldiak, baina haiek eragin diezaioketen kaltearen beldur barik gizakiak egin dezakeen txikizioen beldur dira Aranzadikoak. Zintzela hartu eta harearrizko zutarrian bere «obratxoa» egin duenik ere izan da, eta harriak batetik bestera mugitzen ibiltzen denik ere ba omen da. Aurrerantzean , Gipuzkoan monumentu izendapenarekin babestuta dauden beste 28 megalitotegiek (113 trikuharri, 79 tumulu, 14 zutarri eta 29 harrespil) bezala, plakatxo bat izango du alboan. Behar besteko babesa izango al du hori?