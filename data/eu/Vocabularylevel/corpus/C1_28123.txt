Docutec Hezkuntzaren kalitate legea dela eta Iritzi artikulu luzea (laburtua). Espainian ezarriko den Hezkuntza kalitate lege berriari kritika egiten dio. "Kalitate" kontzeptua ez zehaztea kritikatzen du batez ere; baita azterketei ematen zaien eginbeharra ere. Lontxo Oihartzabal (Euskadiko Eskola Kontseiluko presidentea) Espainiako Parlamentuan eztabaidagai den lege-proposamena hauts ugari ari da harrotzen azken hilabeteetan. Egun hauetan egunkarietan irakurri ahal izan dugunez, alderdi politikoek aurkeztu dituzten zuzenketak eztabaidatzeko, oso denbora mugatua erabaki dute ganbera horretako arduradunek: 20 segundo baino ez zuzenketa bakoitzeko. Hezkuntza-sistema arautzeko legeek berebiziko garrantzia dute edozein lurralde eta kultura-eremutan. Patxadaz eta sakontasunez eztabaidatu beharko litzateke hainbesteko garrantzia duen egitasmo bat. Parlamentu horretako arduradunek, behintzat, ez diote kalitate handirik opa oinarrizko lege izango den honi, eztabaidagai dituzten arazo eta proposamenei hain denbora eskasa eskaintzea erabaki badute. Nire ustez, oinarri-oinarrizko akatsarekin jaio zen lege-proposamen hau: hezkuntzaren kalitatearen legea izan nahi duelarik, ez du zehazten zer ulertzen duen «hezkuntzaren kalitateaz». Eta hori oinarri-oinarrizko baldintza da, kalitate hitzak esanahi ugari eta ezberdinak estaltzen baititu berez, eta hezkuntzaren eremuan are konplexuagoa egiten da arazoa, ematen zaizkion zentzuak elkarrengandik asko urruntzen direnak dira eta. Izan ere, zenbaitzuek ikasleen ikasketa-emaitzak hartuko dituzte kalitatearen ezaugarritzat. Eta bidezkoa da hori. Baina ikasketa-emaitzak ere era ezberdinetan uler daitezke eta ulertzen dira. Har dezagun adibide bat: errege-erregina katolikoen garaiko gertakari ugariren berri izan dezake ikasle batek, baina ez da gai gertakari horiek zergatik gertatu ziren adierazteko; beste ikasle batek, aldiz, garai horretako gertakari batzuk baino ez ditu gogoan, baina gai da horien nondik norakoak eta zergatik gertatu ziren gertatu zirenean eta gertatu ziren moduan argitzeko. Zein ikasketa-emaitzei eman kalitate-balio handiagoa? Era bertsuan ekar daitezke hizkuntza, matematika eta beste ezagutza-arloetako adibideak ere, eta beti galdera berdinarekin eginen dugu topo. Galderak ez du erantzunik, irizpideak aurrez zehaztu eta erabaki ez badira. Pilar del Castillo ministro andereak «hezkuntzaren kalitateaz» zer ulertzen den adierazi gabe prestatu du bere legea, eta horretxegatik konponezineko eztabaida batera bideratu du gizarte osoa. Kalitate eskasez moldatutako kalitatearen legea dirudi honek, beraz. Europako beste estatu batzuekin alderatuz gero, Espainiako ikasleek ikasketa-emaitzetan porrot handia egiten omen dute, diote ministerioko arduradunek. Baina porrot horren oinarrian egon daitezkeen arrazoiak batere aztertu gabe. Emaitzak jarritako baliabideen araberakoak izan ohi dira normalean, beti-beti horrela ez bada ere. Irakasle bakoitzeko ezartzen den ikasle-kopurua da, beste batzuen artean, faktore indartsuenetarikoa. Horretaz ez da hitzik esaten ministro anderearen adierazpenetan. Beste aldagai indartsuenetakoa irakasleen hasierako eta lanbidean zehar lortutako prestakuntza da. Europako estatu batzuetan irakasle izateko eskatzen diren prestakuntza-baldintzak eta Espainian eskatzen direnak ez dira berdinak, ezta etengabeko prestakuntzarako legez eskaintzen zaizkien aukerak eta baliabideak ere. Bide beretik jo genezake eskola-ordutegiak eta egutegia, eskoletako azpiegiturak eta antzekoak alderatzen; adierazitakoa nahikoa dugulakoan nago. Ikasleen ikaskuntza-emaitzak alderatzen dira, baina ez hauei eskola-sistema osoan zehar ikasketak kalitatez burutu ahal izateko eskaintzen zaizkien baldintzak. Ez da zilegi horrela jokatzea. Baina kalitate handiko emaitzak eskatu nahi zaizkio eskolari. Ahaleginaren/esfortzuaren kultura sustatu behar dela errepikatu digu Del Castillo andereak behin eta birritan. Nork ukatuko du ahaleginik egin gabe emaitza onak eskuratu daitezkeenik? Ikasleak ahaleginak egitera jar daitezen azterketei indar eta garrantzi handiagoa eman behar zaiela erabaki dute ministeriokoek, eta hainbat irakasgai (bi baino gehiago, edozein izanik ere, ez baita gehiago zehazten) gainditu gabe utziz gero ikasturtea errepikatzera derrigorturik egonen da ikaslea. Bi arazo ikusten dizkiot nik planteamendu honi: a) Azterketen zentzua desitxuratzen da. Izan ere, ikasleak ikaste-prozesuan zehar nolako zailtasunak dituen aurkitzea da, pedagogiaren ikuspuntutik, azterketen lehen helburua eta helburu nagusia ikasleen ikaste-prozesuak ebaluatzeko erabiltzen diren neurrian, gero ikasleari eskaini beharko zaizkion laguntzak erabaki ahal izateko. Horren ordez, ikaslearen aldetiko ahaleginerako eragile bezala planteatzen du lege-egitasmoak azterketen lehen xedea. b) Horrez gain, ikaslea da bere porrotaren errudun, ikuspuntu horretatik begiratuz gero. Ez da kontuan hartzen zein ingurune soziokulturaletik datorren, nahiz eta ikerketa zehatz guztiek argi eta garbi dioten, eskola-porrotik handiena, hain zuzen ere, ingurune soziokultural berezi eta zehatz batetik datozen ikasleek pairatzen dutela. Jatorrizko ingurune hori aldatu gabe ikaslea ahalegin apartekoetara jarri nahi du lege-egitasmo honek. Edo desabantailan dauden ikasleentzako —gizarte-egituraren arazo izanik hau— ez da inolako konponbiderik aurreikusten eztabaidagai den testuan. Gauzak hainbeste sinplifikatuz zailtasun handiak izanen dira emaitzen kalitatean eta eskolatzearen kalitatean urrats handiak egiteko. ...(moldatua)