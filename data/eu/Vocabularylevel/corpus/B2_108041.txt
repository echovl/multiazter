Docutec Maitasun istorioak Maitasunaren inguruko zazpi narrazio motz. BILA - Ez, gazteegia zarelako. - Ez zaizkit begi berdeak gustatzen. - Nahiago nuke altuagoa bazina. - Agian ile urdindua bazenu.... - Bizarrik ez. Musuek min egiten dute. - Masailean duzun orbaina atsegin dut, baina nahiago nuke bularrean balitz. - Ez dakizu frantsesa? Sentitzen dut. - Zergatik kafeinagabea? Kafeak hutsa behar du izan. Mariaren aitak neskatilak zortzi urte zituenean alde egin zuen etxetik. Mariaren aita gizon dotorea zen. Ederra. Begi beltzak zituen, ile urdina. Garaia zen, metro eta laurogei zentimetro. Mariaren aitak egunero mozten zuen bizarra eta bihotzetik operatuta zegoen. Gosaritan, egunero kafe beltza edaten zuen. Hutsa. Eta lanera joan aurretik, alabaren logelan sartu eta... 'Egunon, mon amour' esanaz izara azpitik putz egiten zion aurpegira. Desagertu zenetik dena aldatu zen. Eta maitasuna kasting bat bihurtu da Mariaren bizitzan. MAITALEAK Emaztea eta seme-alabak Malagara joan ziren uda hartan. Nik lana egin behar nuen. Eta pozik geratu nintzen bakarrik, urte osoan horrenbeste desiratu izandako emakumea, Julia, nire besoetan izango nuelako azkenean. Bere gerrian galdu eta korapilatzen nintzen, bere oin txikiak musukatu eta miazkatzen nituen, haren hasperen eta arnas hotsaz busti eta bere mugimendu lizunek eszitatzen ninduten. Gaua zoragarria izan zen eta larrutan egin eta gero, Julia lo zegoela, haren aurpegiari begira pasa nituen segundoak, minutuak, orduak akaso. Hurrengo goizean, bulegoan ikusi nuen berriz. Paper batzuk nire mahaira ekartzean irribarre egin zidan eta begi-keinu bat eskainiz jakin nuen gau hartan berriz egon nahi zuela nirekin. Bigarren gau hartan izarartetik bainugelara pasa ginen. Eta hirugarren gauean igogailuan izan zen. Bulegoan laugarrena. Hiriko parkeko txoko ilun batean bosgarrena. Denda handi bateko aldageletan seigarrena. Zazpigarrena taxi batean. Zortzigarrena, bederatzigarrena, hamargarrena.... Abuztuaren hogeita hamaika iritsi zen eta nire emaztea eta seme-alabak itzuli ziren. Zorionez. Juliaren pasioa gehiegizkoa zen niretzat. Gogoz hartu nituen emaztearen besoak eta berarekin hamabostean behin izaten nituen izararteko abentura monotonoak. ETA ORAIN ZER? Nik ez nuen joan nahi baina lagunek konbentzitu egin ninduten azkenean. Senarrak ere lan egin beharra zuen eta zazpi egunez hiritik alde egin eta lagun artean disfrutatzeak on egingo zidala esan zidan. Astebete pasa genuen Ibizan. Pasa dira zazpi egunak. Berriz ere etxean naiz bueltan eta nire logelako ohean nago, senarra alboan daukadalarik. Bere aurpegi normala ikusita ezin dut burutik kendu Jabiren irudia, bere betile luzeak. Senarraren belarri txikiak ikustean, Jabiren belarritakoaz akordatzen naiz. Nire senarraren ezpain finak ikustean, Ibizan ezagutu nuen mutil gaztearen aho haragitsua datorkit burura. Jabiren hortz zuriak. Mingain jostalaria, zurrupatzailea, umela. Senarraren tripa biribila begiratzean, Jabiren sabelalde lau eta suabearekin konparatu baino ezin dut egin. Haren sabelalde gogorra eta bizkar zabalak. Senarraren eskuak ikustean Jabiren atzamar luze eta atzazal zuriak gogoratzen ditut eta haiek nire gorputza nola laztantzen zuten oroitzean, zirrara sartzen zait gorputzean. Jabiren hitzak, Jabiren ahotsa, Jabiren irribarrea, Jabiren begien dirdira, Jabiren tatuaia, Jabiren jolasak, Jabiren ausardia, Jabirekin bizi izan nuen abentura. Jabi eta Ibiza. Ohearen burkoari helduta negarra etorri zait begietara. Senarra lo dago nire ondoan. HILEAN BEHIN Lepotik gogor eusten zion. Bere albotik ihes egingo ote zuen beldurrak eraginda edo. Horregatik, bere indar guztiez heltzen zion lepoa. Besoak gurutzaturik, Ibonen burua txikia sumatzen zen haien artean. Oso txikia. Eta beltza. Ireneren eskuak zuriak zeuden. Haien azalean eguzki izpirik ez zen aspaldian pausatu. Eta dirdir egiten zuen elementu bakarra eraztuna zen. Urre kolorekoa. Bihotz formakoa. Edo malkoa, segun eta nondik begiratzen zen. Berdin zion. Ustez inoiz agortuko ez zen maitasun baten seinalea zen hura. Eraztuna. Ibon eta Irene elkartu zituena. Euren arteko paktua. Isileko sekretua. Vis a Visak hilean behin izaten zituzten. Elkarrekin egoteko zuten une bakarra zuten eta ahal beste aprobetxatzeko asmotan ilusioz abiatzen zen Ibon kartzelara. Berdin zitzaion errepidean kilometroak eta kilometroak egin behar bazituen. Berdin zitzaion euri, elur edo izotza egiten bazuen ere. Berdin-berdin zitzaion eguzki galdatan egin behar bazuen bidaia. Edozer egingo luke hilero bere maitearekin egotearren. Irenerekin. Eskutitz luzeetako hitzak, ezin ikusiak eragiten zituen sentimenduak are gehiago nabarmentzen ziren elkar ukitzeko aukera zutenean. Batak bestearen usaina arnasten zuenean. Begietako dirdira inoiz baino sakonagoa zela ohartzean. Eta gorputzaren biluzia inork sekula marraztuko zuen artelanik ederrena zela ikustean. Kilometroz kilometro, autobus geltokiak oroimenez betetzen ziren. Eta errepideetako infernuak izerdiarekin bildutako haragi zatiaren goxoa ekartzen zion ezpainetara Iboni. Zelofanezko karamelu pusketari kosk egitean, Ireneren ipurdia gogoratzen zuen. Hurrengo hilera arte iraungo zion zaporea. MOZORRO FESTAGau hura berezia zen. Ilargi betea zegoen, hego haizeak jotzen zuen eta herrian mozorro festa antolatzen zen. Aurpegia guztiz estalita eramango zuela erabaki zuen Antoniok. Estrainekoz, bere benetako izaera eta irudia ezkutatuko zituen Anonimotasun horren babesean, berak beti amestu zuena izateko ausardia eskuratu zuen. Eta egunerokotasunaren pisu astuna ezkaratzean laga zuen, atea itxi eta kaleak erreberentzia egin zionean. Heriotzaren maskarak errespetua eransten zion. Taberna ilun hartan, pista gainezka zegoen. Dena neurrigabekoa zen, jende kopurua, musikaren bolumena, alkohola, kea, iluntasuna, dantzak, keinu sentsualak...Baina anabasa zirudien zurrunbiloaren erdian, goitik beherako bidea egiten zuen neonezko hodi hori batek, izar bati bezala diosala egiten zion Kleopatrari. Peluka beltzak dir-dir egiten zuen eta aurpegia karatula batez estalita zeukan, begi ilunak bakarrik antzeman zitezkeen. Kleopatrak Heriotzaren begirada nabaritu, Antoniorenagan hurreratu, eskutik heldu eta pistaraino eraman zuen. Hantxe, gerritik helduta dantzan hasi ziren. Bata besteari itsatsita. Ezer esan gabe. Bakar-bakarrik, arnasaren hotsa bidaliz belarrira. Gau osoa pasa zuten dantzan. Halako batean, Kleopatra Heriotzaren besoetatik askatu eta, 'Joan egin behar dut', esan zion arte. Eskua luzatu zion, gizonak musu bat pausa zezan bertan. Eta iluntasunean desagertu zen. Goiz aldera iritsi zen etxera Antonio. Logelara sartu zenean, emaztea lo zegoen. Ohi zuen bezala masailean musu emateko makurtu zen eta hantxe, ohe bazterrean, peluka beltza eta karatula ikusi zituen botata. Kleopatra. HAMAR URTE ETA GEROGosaritan kafea erori zitzaion gainera. Armairutik apropos hartutako alkandora zuria, guztien artean dotoreena jantzi eta, zart, kafearen ilunak hondatu zion jantzia. Urduri esnatu zen, aspaldiko partez emozioak jota zegoen, ilusioz beteta. Zalantzan egon zen, joan, ez joan. Bestea ez zela akordatuko pentsatu zuen. Urte asko pasa zirela. Gehiegi. Ispiluaren aurrean gorbataren korapiloa egiten ari zela, bere aurpegiko zimurrak ikusi zituen eta gaztetako irribarrea galdu zuela konturatu zen. Gorbata askatu eta lurrera bota zuen. Bera ohe gainean eseri zen. Burumakur. Nahi baina ezin. Ametsen atzetik hasteko zaharregia zela pentsatuz, amets galduak sekula berreskura ezin direla sinetsita. Baina, halere, Doloresen usainak kilimak egiten zizkion sudurrean. Eta haren begien ilunak zirrara eragiten zion bihotzean. Horregatik, gorbata jaso eta atzera korapilatu zuen lepoan. Jaka jarri, armairuan 30 urtetan gorderik izan zuen lurrina bota eta, ispiluari begi-keinua eginaz atera zen etxetik. Lorategian tulipan horia erosi zuen, Doloresi gustatzen zitzaiona. Eta tren estaziora joan zen. Hantxe, urteetan iraun zuen ordulariaren azpian paratu zen. Zain. Urduri. 30 urte askotxo zirela pentsatzen. Akaso ez zela akordatuko. Edo ez zuela joaterik nahiko. Bazekien Dolores aspalditxo alargundu zela. Baina... 30 urte askotxo ziren. - Inazio? Begiratzean, aldamenean ikusi zuen Dolores. 30 urte lehenago bezala. Beti bezain polita. KOMUNEKO JOLASAKJolastordua aprobetxatzen zuten gehien gustatzen zitzaiena egiteko. Ostiraletan, irakasleen komunean ezkutatzen ziren. Atea ixten zuten eta neskatila biak, zazpi urte zituztela, ispiluaren aurrean jartzen ziren. Orduan, bietako bat komunaren gainean esertzen zen eta besteak, amari lapurtutako makilaje-poltsa ateratzen zuen. Eta erritualari hasiera ematen zioten. Arrosa, berde eta urdin koloreetako pinturekin begiak alderik alde margotzen zizkion zutik zegoenak besteari. Ortzadarra zirudien itzal magikoa sortuz. Ondoren, lapitza beltzarekin marra perfektua egiten zion, begirada sakonagoa eginaz. Jarraian betileak tindatzen zizkion, infinituraino luzatzen ziren begi-lerroak egituratu arte, bekokian kili-kiliak egiten zizkiola igarri arte. Masailak kolorete gorriz itxuratzen zizkion, distira bitxia sortuz aurpegian. Eta azkenik, ezpainetakoa, zegoenik biziena hartzen zuen nezeserretik. Karmina eskuetan hartu eta di-da, ahoa marrubi gorri eta tentagarria bihurtzen zuen. Ezpain lodi eta puztuak nabari zitzaizkion neskatilari. Dena prest zenean, eserita zegoena altxarazten zuen besteak. Eta biak ispiluaren aurrean jartzen ziren berriz ere. Hantxe, parez pare, irribarre egiten zuten eta begiekin beraiek bakarrik ezagutzen zuten keinu berezia eginaz, bien ahoek bat egiten zuten musu xalo baina apasionatu batean. Hogei urte pasa dira, eta neskatoak emakume bihurtu dira. Oraindik ere, urtean behin elkartzen dira, batak besteari ezpainak margotu eta bekatuzko musu tentagarriak emateko.