Docutec Ipar Euskal Herriak 2000n baino zazpi aldiz bisitari gehiago jasotzen ditu gaur egun Turismo Agentziaren zenbakiak adierazgarriak dira. 2000. urtetik hona izugarri emendatu da bisitarien kopurua. Orduan abantzu milioi bat bisitari zeuden eta orain zazpi milioi dira urte osoan Zuberoa, Nafarroa Beherea eta Lapurdi bisitatzen dutenak.  Eta bisitari gehienak udan etortzen dira, Lapurdi kostaldera. Hendaia-Baiona ardatza itolarrian dago. Autoa hartzea balentria bilakatzen da eta Donibane Lohizune zeharkatzea, egonarriaz hartu beharreko eginkizuna. «Donibane Lohizuneko Herriko Etxean argiki diote ezinezkoa dela jakitea zenbat jende dagoen herrian.» Argibide batzuk badira ordea. Etxebizitzen %56 bigarren egoitzak dira eta udan denak daude beteta. Donibane Lohizunek 12.000 ohe ditu, bai akanpalekuan bai hoteletan, eta guztiak daude beterik, dio Isabelle Forget Herriko Etxeko turismo bulegoko arduradunak. Etxebizitzei dagokienez, 4.767 dira bigarren egoitzak, baina ezin dute jakin horrek zenbat jende dakarren zehazki. Anitz badira ere udako giroa baliatzen dutenak lagunei gonbita egiteko. Herriek egonaldi zerga ordainarazten diete turistei. Baina zerga etxeko arduradunek badakite sareak tarte handiegiak uzten dituela, gutxik ordaintzen dutela. 1.184 etxebizitzen zerga hartzen dute. Gutxi da eta badakite. Etxez etxeko kontaketa egiteko asmoz, Frantzian inkestak egiten dituen INSEE erakundeari eta Prefekturari kontaketa zehatza egiteko baimena eskatu zioten. Ez zuten lortu. Kontaketa egiteko bertze molde batzuk badaudela diote zerga etxean. «Capbretonen (Landak, Frantzia), autoen matrikulak begiratzen dituzte jakiteko nor eta nondik heldu den». Baina Landetako etxeak hutsik egoten dira abantzu urte osoan, Donibane Lohizunen ez bezala. Gainera matrikulei so eginez zaila da jakitea nongoa den jendea, Ipar Euskal Herriak Pirinio Atlantikoetako zenbakia duelako, Biarnok bezala. Biztanleria, laukoiztuta edo boskoiztuta Zergen ordainketatik abiatuz, udan Donibane Lohizuneko biztanleria lau edo bost aldiz emendatzen dela diote zerga etxean. Kontuan hartuz zerga ordaintzen dutenak parte txiki bat baino ez direla, kopurua anitzez handiagoa dela diote. Emendatze hori kostalde osoan ematen da eta herrietan udako zerbitzuak garatzen ari dira. Anitz dira udarako irekitzen diren saltegi edo ostatuak. Bidarten edo Getarian bezala. Udazkenak itxiko ditu saltegi horietako ateak. Turismoa ez da Lapurdiko ipar-hegoa ardatzean garatzen soilik. Itsasaldetik mendebalderantz ere indartsu garatu da, Sararaino. Senpere edo Azkainen auto metaketa handiak gertatzen dira ondorioz. Turismoaren eraginak erritmoak aldarazten ditu. Herrietan turistentzako eskaintzak biderkatzen dira. Donibane Lohizunen, adibidez, Andaluziako (Espainia) astea antolatzen dute. Herriko plaza Sevillako dantzez betetzen da. Funtsean, Frantziako turistek besta Espainiarekin uztartzen dute eta azalpenik gabe, euskal kultura andaluzarekin. Herritarrak arrotz senti daitezke herrian berean, baina ostatuak betetzen dira eta etxeak bete. Lapurdi barnealdean eskaintza lotuagoa dago euskal kultura eta naturari. Sarako trenak, adibidez, milaka turista erakartzen ditu Larrun puntaraino. Leizeek historian zehar eramaten dituzte turistak, ezagutzen ez duten herri baten lekukotasuna erakutsiz. Baina horrek guztiak eragin zuzena dauka herritarren bizimoduan. Lan eskaintza gehienak zerbitzuetara daude bideraturik. Udako lanak sortzen dira, izan dadin hondartzetan, ostatuetan edo etxeetan. Turistek kario ordaintzen dituzte apartamentuak eta jende anitzek etxea utzi eta familia edo lagun batengana doaz. Aste batez, bi astez, hilabetea edo uda osoa. Lapurdi jendez gainezka dago eta horrek prezioen emendatzea eragiten du. Udan apartamendua alokatzeagatik lortu den dirua mailegua ordaintzeko edo konponketak egiteko baliatzen dute gehienek. Bertze batzuek oporrak ordaintzen dituzte horrela, bertze gisa batez ezingo zutena egin. Ipar Euskal Herriak soldata apalak ditu Frantziakoei erkatuz. Udan, aldiz, nabarmen egiten dute gora prezioek, bereziki alokairuek. Neguan ez dago lanik eta uda baliatzen dute askok urteko diru sarrera handiena bermatzeko. Baionako bestetan bakarrik, milioi bat pertsona igurikitzen dituzte, gaurtik igandera. Diru iturri nabarmena, nahiz eta ondoren ostatu gehienek ateak itxiko dituzten. Baionak ez du hondartzarik eta karrikak hutsik gelditzen dira aro eguzkitsua dagoelarik. Korapiloa errepideetan Herri eta hirien arteko errepide loturak gainezka daude Lapurdi kostaldean. Autobideak ere ez du gaitasunik udako asteburu edo jaiegun batzuetan duen bidaiari kopurua hartzeko. Sistematikoki, Jendarmeriak Donibane Lohizuneko edo Miarritzeko sarrerak ixten ditu, jendeak errepide nagusira bideratuz. Gainezka dagoen basora ur gehiago botatzea bezala. Lapurtarrek saihesbideak atzemateko trebezia garatu dute. RN10 errepidea ahantzirik, bide txikiak baliatzen dituzte. Donibandarrek, adibidez, Akotze auzitegiko bideak baliatzen dituzte Baionara joateko. Hiri barneko itolarria saihesten dute horrela. Jaldai merkataritza gunean RN10 errepidera itzultzen dira bostehun metro inguru egiteko eta, berehala, Ahetzeko bidea hartzen dute. Luzeagoa da bidea, baina bederen ez daude geldirik. Baionatik Hendaiara joateko, adibidez, anitz dira Arrangoitzetik barna pasatzen diren gidariak. Batzuek Ahetzeko bidea hartuko dute. Bertzeek Senpereko bide zaharra. Handik Azkainera joanen dira Urruñako bide zaharra hartzeko eta hortik Hendaiara. Horrela Donibane Lohizune zeharkatzea eta Ziburutik barna pasatzea saihesten da. Nafarroa Behereko jende anitzek kostaldean egiten du lan eta egunero egin behar dute Baionarako bidea. Donibane Garazi eta Baiona lotzen dituen errepidean bi jende mota metatzen dira, bazter ederrez profitatu nahi duen turista eta presaka dabilen langilea. Bi mundu toki berean, elkar ezin ikusiz.