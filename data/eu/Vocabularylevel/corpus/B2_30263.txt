Docutec Tigre eltxoak Bartzelonan Asiatik eramandako pneumatiko zaharretan ailegatu zen intsektu hori Frantziara eta Italiara, baina adituek ez dakite nola iritsi den Herrialde Katalanetara; entomologoek eltxoa oso oldarkorra dela ohartarazi dute. Aedes albopictus espezieko eltxoak agertu dira Bartzelonako Sant Cugat del Valles herrian. Adituen arabera, intsektu espezie horrek 23 gaixotasun kutsa ditzake; tartean, dengea eta sukar horia. Horregatik, Bartzelonan kezka sortu da. Hala ere, Baix Llobregat eskualdeko Eltxoen Kontrolerako Batzordeak atzo esan zuen ez dagoela kezkatzeko arrazoirik. Euli beltzari buruzko simulium ornatum ikerketa bat egiten ari zirenean aurkitu zuten lehen eltxoa, abuztuaren 10ean. Robert Eritja Eltxoen Kontrolerako Batzordeko entomologoak azaldu zuenez, eltxoa lorategietako putzu geldien inguruan bizi ohi da, eta oso oldarkorra da.Herrialde Katalanetan ez ezik, Europako beste zenbait herrialdetan ere agertu da intsektu mota hori. Besteak beste, Italian eta Frantzian. Bi horietara duela hamar urte inguru ailegatu zen. Baina inork ez du dengea edo sukar horia harrapatu. Eritjaren esanetan, eltxoak Asian hainbat gaixotasun zabaltzen ditu, baina Europan ez da halako arazorik izan. Gurpiletan Italiara eta Frantziara gurpilak garraiatzen dituzten ontzietan iritsi zen. Kaliforniara (AEB), berriz, Asiatik eramandako banbu zatietan. Adituek, ordea, ez dakite oraindik nola ailegatu zen eltxoa Bartzelonara. Aurkikuntza egin duten zientzialarien esanetan, bestalde, Sant Cugatetik kanpo ez da espezie horretako beste eltxorik aurkitu. Hala ere, Osasun Ministerioak talde berezi bat osatuko du, auzia ikertzeko. Asia hegoaldean bizi ohi da aedes albopictus edo tigre eltxoa. Han, besteak beste, dengea zabaltzen du. Gaixo dagoen animalia bat ziztatzen duenean bereganatzen du birusa. Sukarra, buruko mina eta mialgia dira gaixotasun horren sintometako batzuk.     David Roiz,  biologoa «Bere ziztada ohiko eltxoena baino mingarriagoa da, baina ez da arriskutsua» David Roiz biologoa eta bere lankideak duela bi urte inguru hasi ziren aedes albopictus edo tigre eltxoaren bila. Bazekiten lehenago edo beranduago aurkituko zutela. Azkenean, Sant Cugat del Valles herrian, Bartzelonan, aurkitu dute. Orain, haiek kontrolatzea eta herritarrak lasaitzea da euren lana.  Beste herrialderen batean ere aurkitu dute eltxo mota hori ezta? Bai. Aedes albopictus-a Asiako hego-ekialdekoa da berez. Baina azken 25 urteotan 30 herrialdetan agertu da, besteak beste, Ameriketako Estatu Batuetan, Nikaraguan eta Frantzian. Nola liteke hain denbora gutxian hainbeste lekutara zabaltzea? Espezie honek zuhaitzetako zuloetan jartzen ditu arrautzak. Baina, maiz, gizakiak egindako tresnetan zulo horien antzeko txokoak aurkitzen ditu, eta han hazten ditu larbak. Erabilitako pneumatikoak dituzte gustukoen. Horiek kanpoan pilatzen dira, eta, ondorioz, euria egiten duenean ura pilatzen da. Beraz, eltxoek behar duten guztia aurkitzen dute han. Pneumatiko horiek herrialde batzuetatik bestera garraiatzen dira, eta era horretan zabaltzen dira eltxoak batetik bestera. Horretaz gain, banbuan ere jartzen dituzte arrautzak. Nola iritsi da Bartzelonara? Pneumatikoekin lan egiten duten enpresekin eta banbua inportatzen dutenekin hitz egitea izan da gure lana. Baina orain arte ez dugu ezer susmagarririk aurkitu. Kezkatzeko arrazoirik badute Sant Cugaten? Ez. AEBetan, adibidez, oso zabaldua dago intsektu hori, eta ez da dengea edo sukar horia duen inor agertu. Hemen ez dago horrelako gaitzik, eta, beraz, eltxoek ezin dituzte zabaldu. Anofele eltxoaren kasuan gauza bera gertatzen da. Intsektu horrek malaria kutsatzen du Afrikan. Baina hemen ere badira horrelako eltxoak, eta, orain arte, ez dugu malaria kasurik izan. Bestelako arazorik sor lezake espezie horrek? Kanpotik datorren espeziea izanik, beste eltxo mota batzuk desagerraraziko ditu lekua egiteko. Berehala ohitzen da bereak ez diren bizilekuetara. Horretaz gain, baina, haren ziztada ohiko eltxoena baino mingarriagoa da. Adibidez, urez beteriko plater batean edo ura duen hautsontzi batean jar ditzake larbak. Nolako tokiak dituzte gustuko? Nahiago dituzte mendikateak, itsasertzeko inguruneak eta leku euritsuak. Baina, azken urteetan, txaleten inguruetan ere asko agertu izan dira. Intsektu horiek suntsitzeko erarik bada? Sant Cugateko Udalarekin hitz egin dugu, eta eltxoa kontrolatuko duen lan talde bat osatzea erabaki dugu. Abendura bitarte, zenbat eltxo dauden jakiten eta horiek kontrolatzen saiatuko gara. Kontuan hartu behar da intsektizidek ez diotela kalterik egiten. Horregatik, ura duen ontzirik estali gabe ez uzteko aholkatu diegu herritarrei. Bestalde, gu larbak dauden tokiak aurkitzen saiatuko gara, eta, ondoren, produktu biologikoak erabiliz, haiek suntsitzen.    