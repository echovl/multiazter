Docutec Animaliak Lortu dute Japonian, laster berdinduko dugu geuk ere marka: familietan konpainiako animalia gehiago omen dago seme-alabak baino. Marka da. Zakurrak gure zerbitzura zeuden atzo arte: etxea zaintzeko, ehizarako, entretenigarri. ANJEL LERTXUNDI / Orain beren zerbitzuan jarrita gaude: zakurra paseatzera ateratzen dugu egunik zakurrenean ere; seme-alaben ipurdiak baino airosoago garbitzen ditugu zakurrenak; animalion psikologia aztertzen duen test bat asmatu dute Texasen; zakur zaharren auto-estimua zutiaraziko duen viagra moduko bat jarri dute salgai Londresen. Halako albisteak, dozenaka egunero. Orain egun batzuk, animaliei gizakion izenak jartzea galaraziko duen lege bat proposatu berri du Brasilgo parlamentari batek. Ez diote onartu. Zakur guztiak oinutsik ibiltzetik, zakur mordo bat jaun zapatiladuna izatera iritsi da. Kate motzean gauzkate, eta ez diegu zaunka egiten.