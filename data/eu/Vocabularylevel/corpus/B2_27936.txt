Docutec Ur meloi gudariak Palestinari buruzko iritzi artikulu laburra. Palestinarren gerra egiteko moduaz ari da; suiziden atentatuen zilegitasunaz. KOLDO ALMANDOZ Txoferrak autobuseko atea irekitzen du. Ordaindu. Lastima, erdi-hutsik dago. Eseri. Leiho alboan. Posteak eta kableak. Eta autobusaren iraganak harrotzen duen hautsa... orain. 14 hildako. Horien artean, bularrean lehergailua zeraman emakume palestinarra. Ostirala 12. El País. Amnesty Internationalek palestinarren eraso suizidak salatu berri ditu, eta Arafati ekintza mota hori amaitzeko eskatu dio: «Talde erradikal palestinarrek jomuga israeldar ez-militarren aurka eginiko ekintzak dira, eta gizadiaren aurkako krimen gisa sailkatu daitezke». Eta gure bihotztxoak ukitzeko datua ere eman dute. «Azken bi urteotan 60 haur hil dira gisa honetako atentatuetan». Eta orduan telebista pizten dugu. Albistegia. Gure auzokoak bezain ezagunak egiten zaizkigun Ramalako kale okupatuak. Haur palestinar bat tanke israeldar batera hurbildu eta... eta ur meloi bat botatzen dio. Haurrak hanka egiten du. Tankeak pareta baten kontra egiten du tiro. Estatuek soilik dute biolentziaren erabileraren legitimitatea. Eta gaur egun inork ez du hori kolokan jartzen. Amnesty International bezalako beitak erabiliz irentsarazi diguten arrazoinamendu «demokratikoa» da. Eraso suizidak ez dira bidezkoak, baina merkatu beltzean armak erosteagatik ere salatzen dituzte palestinarrak. Utz diezaietela, etsaiari bezalaxe, merkatu «zurian» erosten. Hobeak eta merkeago ziurrenik. Ez dut ukatuko. Tankeak ur meloiekin erasotzea oso ekintza poetikoa izan daiteke. Zinematografikoa, nahi baduzue. Baina, zoritxarrez, ez da autobusarena bezain eraginkorra. Amnesty Internationalen salaketa adibide. Eraso suizidak gizadiaren aurkako krimenak dira. Tankeen aurka ur meloiekin borrokatu beharra ez, ordea. We are the world, we are the children...