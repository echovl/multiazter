Docutec Bizibideak: bizitzeko moduak Kolore eta tankera askotakoak dira jendearen bizibideak: arruntagoak batzuk, bazterrekoagoak besteak; ohikoak batzuk, ezkutukoak besteak. Jakina, liburuek maite dituzte -agian gizarteak baino gehiago- ohikoaz bestelako lanbideak eta bizibideak. Hona bildu ditugu horietako ale batzuk. Halabeharrez, ia kasualitatez egokitu zitzaion Jose Ignazio Ansorenari pailazo lanetan jardutea. Hala aitortzen du berak, behinik behin: 'Kasualitate hutsez sartu ginen gu mundu horretan. Sartu baino areago, erori egin ginen, egia esan, euskaltzaletasunak eta gure izaera zurrunbileroak bultza eginda. Mirri eta biok (Alberdania, 2000) liburuan irakur daitezke hitz horiek, pailazo bizitzan Ansorenak izandako beste hamaika pasadizorekin batera. Ansorena eta Mirri, pertsona eta pertsonaia, bien ahotsak jasotzen ditu Mirri eta biok liburuak: orain Ansorena da mintzatzen dena, orain Mirri da bere sortzaileari kargu hartzen eta erantzuten diona. Kixki, Mixki eta Kaxkamelon izenarekin ezagutzera eman zirenetik gaurdaino pailazo ezagunenek egin duten ibilbidearen zertzeladak eskaintzen dizkigu Ansorenak: hasierako garaiak, telebistaren hasierak, gorabehera politiko eta sozialak... Kulturaren, artearen kolore alaienak dira, agian, pailazoen koloreak. Bestelakoak dira, ordea, Jon Alonsoren Camembert helburu (Susa 1998) liburuko koloreak, artearen alderdi ilunak ere plazaratzen baititu. Toulouse-Lautrec pintorearen mendeurrena aitzakia hartuta idatzitako liburuan, artearen inguruko ezkutuko lanetan diharduen jendea topatuko dugu: koadro-faltsutzaileak, artelan-lapurrak eta beste. Nobelaren eta saiakeraren arteko liburu hibridoan, desagertuta dagoen Toulouse-Lautrec-en koadro bat da abiapuntua, baina inork ez daki ziur koadroa benetan frantziarrak inoiz margotu ote zuen. Klandestinitateko lanetan dabil, halaber, Lainez, Pello Lizarralderen Larrepetit (Erein, 2002) nobelako pertsonaia. Mugaren alde batetik bestera produktuak salerosten, antzina oso hedatua eta gaur egun murriztuagoa dagoen kontrabandoan dihardu gizonak, bizibidea ateratzen. Gure literaturatik Errusiara jauzi eginez, lan eta zeregin bitxietan murgildutako pertsonaia topatuko dugu Txakur-bihotza (Ibaizabal, 2001) liburuan. Reobrajenski endokrinologoa dugu protagonista eta ikerketa berezi bat jarriko du abian: kalean aurkitu duen Sharik zakurrarekin esperimentu bitxiak egiteari ekingo dio. Hala, pixkanaka, lehen zakurra zena erdi-gizaki bihurtuz doa eta ustekabe bat baino gehiago emango dio kaletik jaso zuen medikuari. Bulgakovek argitaratutako liburua, istorio bitxia ez ezik, Sobiet Batasunaren satira ere bada eta horregatik egon zen luzaroan argitaratu gabe. Hamaikatxo, beraz, lanbideak eta bizibideak; bizitzeko moduak bezainbeste. Maiz gertatu zaidan eszena. Umetxo bat begira-begira geratzen zait kalean, gurasoak edo aitona-amonak ondoan dituela. Zabal-zabalik ditu umeak begiak, ihes egiteko zorian. Ahoa, berriz, itxita. Izututa dagoela ematen du. Aitona-amonak, edo gurasoak, sekulako lata ematen ari zaizkio: -Esaiozu, ba, zerbait, Mirri da-eta! Haurra, ordea, ezetzean tematzen da, burua ezker-eskuin astinduz, horrako hori ez dela Mirri. Arrazoi osoz, noski. Haur bat engainatzea ez da horren erraza. Nik esaten diot: -Arrazoi duzu, txiki. Nik Mirrirena egiten dut, baina ez naiz Mirri. Oso diferenteak gara, gainera, Mirri eta biok. Hura badakizu nolakoa den: bihurri amorratua. Ni ez bezala, ilehoria da Mirri, eta, nik ez bezala, ilea bezain kizkurrak ditu ideiak. Sudurra, berriz, nik zuri-zorrotza, eta hark gorri-gorri, biribil-biribila... Ederra da, ba, gure Mirri hori! Jose Ignazio Ansorena, Mirri eta biok