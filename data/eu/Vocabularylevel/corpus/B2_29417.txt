Docutec Ostegun gizen Etorri da ostegun gizen. Niri, urtero legez, gonbidapen ofiziala egitea egokitzen zait, tolosarron izenean. Etorri, eta etorriz gero, txantxotu; mozorrorik gabekoei segituan antzematen diegu-eta zertaz mozorrotuta dabiltzan. Etorri eta egin festa KARLOS LINAZASORO/ Gure inauteria ezagutzen ez duenik ez da dagoeneko inor izango munduan (honetan eta bestean), eta ez naiz orain hasiko gure festa berdingabearen loriak abonatzen. Etorri denak badaki, eta etorri ez denak ere bai. Gaur hasten da mozorro festa, gaur hasten gara beste batzuk izaten. Dantzan jarriko ditugu haragiak eta txitxiak, airean ibiliko urte guztian zehar izorratzen gaituztenak. Errespetugabeak izango gara apurño bat, barregarriak, zitalak, maitagarriak, alaiak, artoberoak, marimutilak eta maribonbilak, gazte tximajarioak, inozoak eta babalastoak, besoen betekoak, txantxo azolioak, mihilasterrak, bihotz leunak, zerurakoak eta lapiko ttikiak, ausartak eta lelantoniak, dan-tzari purtzuriak, zuraje atseginekoak, eta batek daki zer gehiago. Dena libre da, odol giroa izan ezik. Dena eder da, begi gaiztoa izan ezik. Ez da beste legerik, beste mugarik ez dago. Etorri, eta etorriz gero, txantxotu; mozorrorik gabekoei segituan antzematen diegu-eta zertaz mozorrotuta dabiltzan. Etorri eta egin festa, astindu ximurretako ihintza, egin jauzi eta dantza aldaken atsegale lozorrotua esnatu artean, izan aske eta koloreanizdun, gainerakoon atal osagarri. Bertaratzen direnak maitatuago sentitzen dira, eta bertan gaudenak, maitatuen. Nik gehiago ez dakit esaten, gauza gehiago esan litekeelako. Tolosa jaigiroz jantzi da, balkoietan gure begiak zintzilikatu ditugu, kolorez eta adabakiz edertuak, musika eta zoriona ikusteko asmoz, berta-bertatik. Egina dago ba gomita. Festa oparoak guztientzat, eta ahalik eta txukunen ibili. Inauteriak merezi du horrenbeste.  