Aldizkari Digitala Garbiñe Biurrun: "Nire iritzia emateak askotan arazoak ekarri dizkit lanean" Euskara maite du Garbiñe Biurrun epaileak. Gaztetan "euskara ondo menderatzeko beharra" sentitu zuen eta hor hasi zen bere ibilbidea euskararekin. Orain ez luke ulertuko bere bizitza euskararik gabe. Epaile, irakasle, telebistako hainbat saiotan kolaboratzaile… Lanpetuta dabil, baina tartea egin digu bere lanaz, euskararen egoeraz eta bere eskarmentuaz lasai hitz egiteko. Epailea, EAEren Auzitegi Nagusiko Magistratua, Lan arloko presidentea. Laburrean, zein da zure lana? Gaur egun, Auzitegi Nagusiko Lan arloan jarduten dut lanean. Bertan jorratzen ditugun gatazka guztiak lan eta gizarte segurantzaren arlokoak dira. Lan arlo honetan, epaitegiak eta gure aretoa bereizi behar dira. Jendeak zerbait erreklamatu nahi duenean, kaleratu dutenean edo gizarte segurantzari pentsioa eskatu nahi dionean, adibidez, lan epaitegietara joaten da. Epaitegi horrek emandako epaiaren aurka jartzen den helegitea, berriz, gure aretora heltzen zaigu. Beraz, guk egiten dugun gehien-gehiena lan epaitegien epaien aurkako helegiteak ebatzi edo erabakitzea da. Epaiketa zuzenak ere baditugu, batez ere gatazka kolektiboez eta kaleratze kolektiboez, EREak, nolabait ulertzeko. Lanpetuta ibiliko zarete, orduan. Zoritxarrez, badago lana, bai. Lan gehiena, gainera, kaleratzeak dira. 2012an, esaterako, auzipetu ziren kaleratzeen kopurua % 30 igo zen, 2011rekin alderatzen badugu. 2012an EAEn lanpostu asko galdu dira eta langile askok epaitegietara jo dute euren eskubideak babestu nahian. Nola erabaki zenuen bide hau aukeratzea? Kasualitate hutsa izan zen. Ez neukan justizia munduarekin loturarik, ezta izateko asmorik ere. Zuzenbidea ikasi nuen, hori bai, baina beti pentsatu nuen abokatua izango nintzela. Kasualitatez, lagun batek deitu zidan egun batean epaile izateko oposizioak prestatzen hasi behar zuela esateko eta horrela animatu nintzen. Ez nuen gehiegi pentsatu, izan ere, gehiago pentsatu izan banu… Oposizio gogorrak dira eta asko ikasi behar da. Baina nahiko kaskagorra naiz, buru-belarri jarri nintzen horretara eta atera egin nuen. Inoiz damutu zara hartutako erabakiaz? Ez, ez. Egia esan, oso pozik nago. Behin erabakia hartu nuenetik, ez nuen inoiz zalantzarik izan. Aukera ezin hobea izan da, oso lanbide polita da, oso erakargarria, oso interesgarria, eragin handikoa. Ardura handiko lana da, baina zuzenbidea ikasten dugunontzat epaile izatea eta nik neuk erabaki ahal izatea gatazka batean, bi alderdiek ematen dizkidaten jarrera juridikoen aurrean, bete egiten nau. Eta beti gustura geratzen zara emandako epaiarekin? Beti erabaki beharra dago. Guk ezin dugu utzi auzi bat erabakirik gabe. Beti ebazten duzu pentsatuz hori dela erabaki zuzenena, baina batzuetan ez gara ehuneko ehunen konforme geratzen. Askotan, legeak oso zalantzazkoak dira. Bestela ere gerta daiteke, hau da, norbera oso konforme izatea bere erabakiarekin eta lankide batek antzeko auzi batean bestelako erabaki bat hartzea. Bat-batean konturatzen gara bazegoela zirrikituren bat eta hori zela hartu beharreko erabaki egokia. Ezinezkoa da beti asmatzea, batez ere, askotan interpretazioak asmatu egin behar direlako. Euskarak ez dauka toki gehiegi justizian. Saiakerak egin al dira? Saiakerak izan dira, baina esperientzia orain arte ez da ona izan. Ez dakit zergatik, saiakerak ez direlako ondo egin, ez zirelako ondo aukeratu auzitegiak, epaitegiak edo lurraldeak... Baina egia esan, profesionalen aldetik erantzuna ez zen oso ona izan. Uste dut hori oso tristea dela, gaur egun posible delako gauzak egitea. Adibidez, orain dela urte batzuk, zuzenbidea euskaraz egitea zaila zen, hizkuntza juridikoa konplexua zen eta menderatu egin behar zen, baina orain, urtero-urtero EHUtik karrera euskara hutsean ikasten duten 20-30 ikasle ateratzen dira. Pentsa, beraz, zenbat profesional dagoen gaur egun zuzenbidean euskara hutsean aritzeko gaitasun osoa dutenak. Baina hala ere, ez dugu horrelakorik ikusten. Maila indibidualean, egin al dezakezue ezer? Nik sarrera beti euskaraz egiten dut, auziaren aurkezpena, alderdiak zein diren eta zer eskatzen den, argudioak… euskaraz azaltzen ditut. Alderdiei ere batzuetan zuzentzen natzaie euskaraz, “zurea da hitza”, “sar dadila lekukoa” eta horrelakoak. Lekukoa sartzen denean ere beti euskaraz hasten naiz. Behintzat, presentzia hori antzeman dadila. Ez al dago aldarrikapenik euskararen presentzia bermatzeko? Ia ez da horretaz hitz egiten, hau da, zergatik euskarak ez daukan legez beharko lukeen presentziarik. Bere garaian gatazka gogorra izan zen. Ordutik, gauzak baretu egin ziren eta epaileak hasi ziren euskara ikasten, baina oso zaila zen. Orain, nahiz eta epaile euskaldunak dauden, giroa oso erdalduna da. Intsumisoen epaiketak ere izan ziren. Haiek, euren eskubide osoaz, epaiketak euskaraz izatea eskatu zuten eta epaile batzuk euskara eta delitua lotzen hasi ziren. Epaileok, oro har, euskararen aurka izandako jarrerak eragin handia izan du gaur egun dugun egoerara ailegatzeko. Hezkuntzan ez bezala, ez da borondaterik izan. Ea Justizia Sailetik zerbait bultzatzen duten, plangintza serio bat planteatu beharko lukete. Zein izan da zure ibilbidea euskararen alorrean? Etxean, amak eta amonak euskaraz egiten zuten, baina aitak ez zekien euskaraz. Amonarekin bai, euskaraz egiten nuen, baina etxeko joera gaztelaniaz egitea zen. Eskolan ere gaztelaniaz egin genuen. Fakultatean hasi nintzenean, 1977an, atsedenaldietan euskarazko eskolak jasotzen hasi nintzen. Han hasi nintzen euskara berreskuratzen.     Nire bikotekidea ere euskaldun peto-petoa zen eta harekin ere euskara hutsean aritzen nintzen. Eta, geroago, gau-eskolan hasi nintzen, mintzapraktika taldean. Eta urte batzuk pasatu eta gero, EGA ziurtagiria lortu nuen. Ordutik asko ikasi dut, baina beste era batera: hizkuntza juridikoari buruzko ikastaroak egin ditut, fakultatean eskolak euskaraz eman ditut, irratian, egunkarietan, telebistan… euskaraz aritu naiz. Pixkanaka gauza asko egin ditut euskaraz eta, gaur egun, euskarak presentzia handia du nire bizitzan. Gure etxean, euskara da gure hizkuntza. Hutsunerik handiena, esan dudan bezala, nire lana da, justizia. Zer esango zenieke euskara ikasten ari diren horiei? Ikasten ari badira, seinale da badutela joera bat edo euskara barneratu nahi dutela. Nik beti gogoan dut 17 urterekin zer behar nuen euskara ondo egiteko. Nahiz eta Euskal Herria herri txikia den, euskarak mundura zabaltzen gaitu, harreman pertsonalak asko sakontzen ditu. Bizitzeko era bat da euskara, gurea. Herri honekin lotu egiten gaitu euskarak. Telebistan askotan ikusten zaitugu. Gustura sentitzen al zara bertan? Nire iritzia ez diot inoiz inori ukatu eta eskatzen didatenean, beti ematen dut. Iruditzen zait iritzia ematea beti dela ona eta gremio guztietako ordezkariek eman beharko luketela euren iritzia, ez epaileek bakarrik, medikuek, irakasleek, jostunek… denek. Ez dakit ekarpenik egiten dudan, baina niri gustatzen zait. Hori bai, behin baino gehiagotan, lanean arazoak izan ditut. Gauza ez da nire iritzia ematea, baizik eta zer nolako iritzia ematen dudan, nahiz eta iritzi juridikoa izan. Iritzia zein den, espedienteak ireki izan dizkidate, esaterako, Egunkaria auziko taldean egoteagatik. Eta gauzak ez doaz hobera, izan ere, epaileei martxan dauden auziei buruz hitz egitea debekatzeko asmoa du gobernuak, beste lege batekin. Segidan, Garbiñe Biurruni egindako beste galdera bat daukazu entzun eta ikusteko moduan, bideo labur batean:   Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Justizian emakume izatea oztopo al da? Justizia ez da, hain zuzen ere, mundurik okerrena edo zailena emakumeentzat. Alde batetik, oposizioen bitartez lortzen delako eta oposizio horiek gogorrak dira, ondo kontrolatuta daude eta orduan ez dago inolako… nik uste dut emakume edo gizon izateak ez daukala inolako eraginik. Beraz, emakume izatea ez da inolako oztopo, ez da inoiz oztopoa. Frogatuko dut esandakoa, hain zuzen ere, nik atera nituen oposizioak 1987an, orain dela, beraz, 25 urte paseak. Orduan, garai hartan, nire oposizioan ginen emakume bat gizonak baino gehiago, bat gehiago emakumeak gizonezkoak baino, 87an. Eta momentu honetan, horrelako oposizioetan emakumezkoak dira gehiago, dezente gehiago, gizonezkoak baino. Beraz, sartzeko ikusten da ez dagoela inolako arazorik gaur egun. Eta gero, praktikan edo egunerokotasun horretan, zeinekin topatzen zaren edo zein daukazu aurrean eta pentsa dezakegu izan dela gizonezkoen mundua. Alde batetik, jende asko zegoela ohituta epailea gizon bat ikusten, epaile lanak egiten. Bestalde, eta hor, abokatuek, prokuradoreek ohitura hori zeukaten, garai bateko jendeaz ari naiz, oraindik batzuk lanean ari dira. Ni sartu nintzenean batzuek begiratzen zidaten, baina niri eta beste gainontzeko emakumeei ere bai. Baina nik uste dut guztiz gaindituta dagoela. Dagoena da emakumezkoekin gertatzen den bezala, baina arlo guztietan edo gehienetan, azkenean edozein erabaki, edozein gauza egiten duzula zuk, zure lanbidearen edozein praktika aurrera eramaten duzula, askotan hori neurtzen dela edo pasatzen dela filtro batetik eta “A!, emakumea denez, hau egin du” edo  “hau egin du emakumea delako, ezta?” Nik uste dut hori guztiz manipulatzea dela, baina egia da baita ere emakumezkook, gizonezkoek daukaten bezala, orokorrean, ez dut esaten emakume guztiek, ez dut esaten gizon guztiek, baina  emakumeok badaukagu mundua, pertsonen arteko harremana, eta egoera batzuekiko gure ikuspegi pertsonala, emakumezkoak garelako. Eta esperientzia pertsonal bat emakumezkoak garelako, gizonezkoek ez daukatena. Gizonezkoek daukate beste bat. Azkenean, zaila ez, baina momentu batzuetan desberdina, bai, izan daiteke. Eta euskarak zer toki du justizian? Tokirik balu, ez legoke beteta eta beraz, ez dago. Justizian esan daiteke euskara ez dagoela. Ehuneko bat bota beharko banu, ez dakit zer esango nukeen, ehuneko 0,5? Esateagatik, e? Hau ere, ñabardura bat egin nahiko nuke. Alde batetik, normalean jendeak etxean jasotzen dituen jakinarazpenak eta horrela datoz bi hizkuntzatan, itzulita daude, euskaratuta daude, baina hori automatiko egiten da, badago batzorde bat eta itzultzen dira horrelako jakinarazpen arruntak eta hori hor gelditzen da. Eta gero egiten den prozesu osoa normalean egiten da gaztelaniaz. Baita ere epaiketa, momentu edo une solemne hori egiten da gaztelaniaz eta egia da oso-oso toki gutxi dagoela.  