Docutec Eusquel erria ARANBERRI, L. A. "AMATIÑO"/ Honezkero albiste jakina denez gero, Madrilgo liburudenda batean agertu dira Juan Perez de Lazarraga arabarrak 1566 urtearen inguruan eskuz idatzitako ehunen bat orrialde, Gipuzkoako Diputazioak erosi eta sarean (www.gipuzkoakultura.net) ipini dituenak. Aurkikuntza honek indarrean zeuden edozenbat iritzi auzitan jarri ditu. Adituek behin eta berriz adierazi izan digute euskal literaturaren hasiera Iparraldean zela, idazlerik gehienak apaizak eta gaiak, berriz, erlijiozkoak. Baina hona non, inork idazletzat ezagutzen ez zuen Lazarraga jauna agertu den, ez den lapurtarra arabarra baizik, jauntxoa eta ez abadea, Larramendik asmatu omen zituen hitzak berrehun urte lehenago erabiltzen dituen eta, oraindik arautzerik ez dagoen euskera herrikoi batez, dozena erdi emakumeri amodiozko poemak eskaintzen dizkion, eguneroko kontuak eta kronikak idazteaz gainera. Filologo eta literaturgileek aztertu beharreko aztertuko dute baina, besteak beste, Lazarragak erakusten diguna zera da, euskera idatzia zenbait apaiz eskolaturen pulpito-jarioa baino zerbait gehiago zela, eta doktrina edo proselitismo erlijiosoa egiteko balio izateaz gainera, kortejatzeko ere onuragarri zela. Baina ez dira euskal filologia eta literatura Lazarragak irauli ditzakeen bakarrak. Baita zenbait pentsamolde ere. Izan ere, Lazarragak estreinako aipatzen du "eusquel erria", Leizarragak "heuscalherria" baino bederatzi urte lehenago eta Axularrek "escualherria" baino 77 urte aurretik. Hainbat urte egon gara Iparraldeko lilura-hotsak entzuten, gure euskal ondasunaren iturria Bidasoaz bestalde dagoelakoan, gaur eguneko soziologiari baino XVII mendeko mistikari begira, eta horra non arabar ezezagun bat agertu zaigun bazterrak astintzen. Dena dela, hemendik aurrera euskal dokumentazioak altxor bat gehiago izango du eta Gipuzkoako Diputazioak ondare bat gehiago, 66.000 eurotan erosi dituen ehun orrialdeek hogei aldiz gehiago balio baitute honezkero merkatuan. Zorionak.