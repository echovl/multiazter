Docutec Gorputz arrotz batean atzemanda Transexualei buruzko erreportajea dugu honako hau. Bertan Iruñeko Ivan Garderen esperientziaren berri emango digute. Ivan emakuzmezkoen gorputzarekin jaio zen arren, 33 urte zituela, animatu zen sentitzen zuen emakumezko gorputz hura atzean uztera "GIZON ZORIONTSUA naiz". Ivan Garderen (Iruñea, 1966) baieztapenak esanahi berezia dauka. Ivan ez da beti zoriontsu izan; are gehiago, ez da beti gizonezko izan, ez behintzat erreparatuz gero. Barrutik gizonezko sentitu arren, emakumezko gorputz batekin jaio zen, eta Maria Jesus izena izan du duela gutxi arte. Transexual gehienek bezala, bide malkartsua egin du bere nortasunarekin bat datorren itxura lortu arte. TRANSEXUALEN inguruan nahasmen dezente dago. Askok trabestiekin (emakumeak bezala janzten diren gizonezkoak) nahasten dituzte; beste batzuek errazago ligatzeko diren homosexual edo lesbianatzat hartzen dituzte. Baina transexualtasunak ez dauka zerikusirik, ezta sexu-orientazioarekin ere. Transexualak gizonezko izanik emakumezko gorputz batean sentitzen diren pertsonak dira. Edo alderantziz: emakume izanik gizonezko gorputz batekin jaiotzen direnak. Eta uste baino gehiago dira. Holandan egindako azterketa baten arabera (Bakker, 1993), gizonezko jaiotzen diren 11.900 lagunetik bat emakume sentitzen da, eta emakume jaiotzen diren 30.400 lagunetik batek gizonezkotzat du bere burua. Ivan azken multzo horretakoa da, baina urte dezente behar izan ditu zer gertatzen zitzaion jakiteko. Txiki-txikitatik sentitu izan da diferente, hori bai, eta triste, baina sakoneko arrazoia jakin gabe: "Txikitan, bost urterekin-edo, tristezia handia nabaritzen hasi nintzen. Neure buruari galdetzen nion zergatik ziren zoriontsu gainerako umeak, eta ni ez. Uste nuen ez nindutela maite, eta maite ninduten, baina ikusten zuten neskatoa maite zuten, ez barrenean zegoen mutikoa. Mundu guztiak neska bezala ikusten ninduen, eta nik ezin nuen eraman: arropa eta txikitu egiten nuen, zergatik jakin gabe". Txikiak diren bitartean, transexualek grazia egiten dute. Errietak eta geroago hasten dira: umeak koxkortzen diren neurrian, gurasoek eta irakasleek jarrera gogortzen dute, eurengandik espero den bezala joka dezaten. Neskek nesken moduan, eta mutilek mutilen moduan. Transexualak ez dira tontoak, eta berehala ikasten dute nortasun agirian egokitu zaien sexura moldatzen. "Urte askoan nortasun bikoitza izan dut: bata, emakumezkoa, kanpora begira, eta bestea, gizonezkoa, ametsetan eta detaile txikietan bakarrik zena", aitortzen du Ivanek. Ametsetako batean, istripu larria zeukan, burutik ateratzen zitzaion eta gero gizonezko baten gorputzean sartzen zioten. Lanbidea aukeratzeko orduan, betidanik gizonezkoen lanpostutzat izan ditugun zereginak aukeratzen zituen. Hasieran igeltsero lanetan ibili zen, aitarekin, gero banatzaile, geroago gasolindegi batean, eta azkenik kamioilari lanetan -gaur egungo lanbidea-. Hala ere, inor ez zen harritzen: "80ko hamarkada garai feminista izan zen, eta jendeak oso neska feministatzat hartzen ninduen. Uste zuten emakumeen eta gizonezkoen berdintasuna defenditzen nuela, eta hala zen, jakina, baina sakonean beste zerbait zegoen". Bestearen begirada Ivan berandu samar, 33 urte zituela, animatu zen sentitzen zuen emakumezko gorputz hura atzean uztera. Ordurako aproba egina zuen emakumeekin zein gizonezkoekin: "Mutil batzuekin ibili nintzen, baina sexu harremanik izan gabe. Ezin nuen, ez naizelako homosexuala. Neskekin ere ibili nintzen, eta 21 urte nituela oso harreman inportantea izan nuen atzerriko ikasle batekin. Berak zioen ez zela lesbiana, eta gizonezko tratua ematen zidan. Horregatik sentiarazten zidan horren ongi, eta sexu harreman gustagarriak izan genituen. Geroago neska lesbiana batekin ibili nintzen, baina hark nire emakumezko gorputza besterik ez zuen ikusten, ez barruan zegoen gizonezkoa. Horregatik, ez ginen ongi moldatu eta harremanak ez zuen aurrera egin. Azken batean, bestearen begirada da garrantzitsuena". Telebistan gizonezko transexualei buruzko erreportaje bat ikusi ondoren erabaki zuen Ivanek bere nortasun agirian agertzen zen sexua aldatzea. Prozesuak luze jo dezake. Lehenik eta behin, psikologo batek frogatutzat jo behar du transexualtasuna. Ondoren, hormona tratamendua hasi ohi da, itxura aldatzeko garrantzitsuena: gizonezko transexualen kasuan, ahotsa aldatzen zaie, ilea eta bizarra hazten zaie, eta sexu organoak puztu egiten zaizkie. Klitoria bere horretan uzten dute, handituta, baina umetokia eta obarioak kendu egiten dituzte, titiak bezala. Gutxik egiten dute zakila eta jartzeko ebakuntza. Garestiak direlako, eta emaitzak ez direlako oso onak -ebakuntzen ondotik beti sortzen dira arazoak-. Ivanen lagun batek 23 ebakuntza egin ditu dagoeneko, baina oraindik ez du zakil estandarra lortu. Ivanen ustez, ez du merezi: "Sexualitateak genitalekin baino zerikusi handiagoa dauka buruarekin eta gizartearekin. Azken finean, hankartean duzuna zure bikotekideari bakarrik axola zaio". Ivani hiru urte eta erdi kosta zaio orain duen itxura, erabat normala, lortzea. Hogei ordu eman ditu ebakuntza gelan. Diruari dagokionez, nahiago du ez jakin, baina bankuari 24.000 euro zor dizkio oraindik. Izan ere, sexua aldatzeko ebakuntzak ez ditu Gizarte Segurantzak ordaintzen. Dena den, erregistroan izena eta sexu "ofiziala" aldatzeko ez dira beharrezkoak ebakuntzak; normalean aski izaten da hormona tratamendua. Oro har, emaitzarekin gustura dago Ivan: "Nire gaur egungo bizitza ez dago aurrekoarekin konparatzerik. Orain gizon zoriontsua naiz, familia bat dut eta bizimodu erabat normala". Emakume batekin bizi da, hark aurretik zuen umearekin, eta ahal bezain pronto beste bat eduki nahi dute. Transexualtasuna eskandaluari eta morboari lotuta ageri arren, jende artean oharkabean baina beren nortasunari uko egin gabe ibiltzea baita transexualen ametsa.