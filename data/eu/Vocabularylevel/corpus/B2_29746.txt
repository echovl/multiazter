Docutec Juan Celaya: «Ondoegi bizi gara, denok aberastu gara, eta horixe da problema handiena» Juan Celaya enpresariari egin diote elkarrizketa luzea Argia aldizkarikoek. Guk pasarte bat aukeratu dugu: "Ondoegi bizi gara, denok aberastu gara, eta horixe da problema handiena". Cegasa, Tuboplast, Hidronor... Eusenor, Harluxet, Euskal Fundazioa... Juan Celaya, enpresaburu. Aho bizarrik gabe mintzo den oñatiarra, enpresaburu handia Gasteizen. Ahal den diru gehiena irabazteko dago beraz, enpresaburua? Nire ustez, bai. Horretan ez dut mugarik jartzen. Irabazten ez duzunean dator lotsa, porrot egiten duzunean. Baina irabazi egin behar da, eta zaila da irabazten. Izan liteke loteria edo tokatzea, baina osterantzean, zaila. Nire enpresaburu lana horretan da: irabazi ala galdu. Horixe da neurria. Zer iruditzen zaizu gaur egungo giroa? Ondo bizi garela ematen du, ekonomia ondo, bizimodua ondo, herri eta hiriak txukun, desberdintasun sozialak asko txikitu dira... Hortaz, zein da herri honen eta gure problema? Herri ederra da hau. Kontua ez da diru gehitxo edo gutxiago izatea. Kontua da herri hau geuk nahi dugun moduan zuzentzea. Bestela, ondoegi bizi garela iruditzen zait. Aberastu egin gara, denok, eta horixe dugu gaitza. Gaitza da hori? Bai, eta handia gainera. Txikia ez, handia. Oso aberatsa izatea gaitza izan da beti. Zu zeu aberatsa zara. Aberats izatea ez da ona, inorentzat ere ez. Ondoegi bizi gara, denok aberastu gara, eta horixe da problema handiena. Aberastasunak degradazioa dakar. Ez da ona. Erroma zergatik galdu zen? Aberastasuna larregian sartu zelako. Grezia ere berdin. Hemen ere igual. Herriaren zati bat aberastasunez ustelduta ikusten dut. Jendeak ez du horretaz hitz egiten, aberastasunak dakarren degradazioaz, alegia. Hemen ez da biolentziaz eta terrorismoaz besterik hitz egiten. Europa denean sarturik dago aberastasun larregia. Nik ez dut uste munduan gurean bezain ondo inon bizi denik. Eta, baldin badago, esan dezala. "Suedian!", esango du baten batek. Joan dadila! Suediarrak ondo bizi dira, bai, baina hemengo mozkorkeriarik, jan eta edanik ez dute han, e! Eta euskaldunak Suediara joan eta aspertu! Hemengo kantua eta tragoa eta saltsarik ez dago han! (Isilik geratu da, eta atzera ekin dio) Ez dut batere beldurrik esan dudana esateko: aberats izatea ez da ona, inorentzat ere ez. Badakit eta zer den! Hemen jendea gaixotuta dabil! Bi egun jai eta derrepente joaten da jendea, Lisboara, Brasilera, edo ez dakit nora! Gaixotuta, ordea! Ezberdintasun handiak daudela diote batzuek. Zoramenean bai! Joan Oñatira abuztuan eta inor ez kalean. Tabernak ere itxita! Oñati esan dut, baina beste edozein herri esan liteke. Eta ondo iruditzen zait, neuk ere egin dut. Baina oraingo hau zoramena da, gaixotasuna! Gaixo! Eritasun gogorra, oso gogorra! Ez daukat beldurrik aberatsa naizela esateko, inoren aurrean ere. Ez dakit bada nik. Eman dezagun, euskaldunak izen ona du AEBetan, langile saiatuak direlako, zintzoak, hitzekoak... Hori diotenek, euskaldunaren kontura gizendu, askotan. Hori al da kontua? Nik euskaldunak izen onari eutsi diezaion nahiko nuke, orain arte bezala. Harrotu egin gara euskalduna zintzoa eta saiatua izan delako. Orain, berriz, aldrebes gabiltza: "Hori duk eta miserablea, ez dik pentsatzen lana egitea besterik", entzuten da. Ibiltzea besterik ez daukagu buruan: "Non egon haiz hi?". Eta "Ni Madagaskarren!". Eta bestea Indian, eta bestea Kuban! Neuk gaizki ikusten dut Euskal Herria, eta Europa dena. Aberats bizi da Europa dena, eta beste batzuek ere aberats bizi nahi dute. Eta mundua dena harturik, Europa 300.000 milioi gara eta milaka milioi daude hobeto bizi nahi dutenak. Horixe besterik ez. Jendeak hobeto nahi izatea ez da kaltegarria, ordea. Ez, oso ona, beraientzat. Baina batzuk aberats izateko pobre izan behar dute beste batzuk. Europa beste herri batzuk baino gehiago da, eta ez dut uste horrela samur jarraituko duenik.   *laburtua