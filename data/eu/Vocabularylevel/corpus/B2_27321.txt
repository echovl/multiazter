Docutec Javier Sada: «Danborrada sentitu ezean, 24 orduz entzutea jasanezina da» Donostiako danborradaren inguruko informazioa ematen du elkarrizketa honetan bertako folklore bilatzaileak. Danborrada eta inauterien inguruan duen iritzia ere azaltzen du. AITZIBER IARTZA / Javier Sadak San Sebastian eguna lanean igaro ohi du komunikabide batean eta bestean, festaren gorabeherak kontatuz. Festa honek donostiarrontzat duen esanahia eta Donostiako historia ederki jakiteagatik pasatzen du eguna lanean Sadak. Paradoxa ederra! Guk ere ez dugu aukera galdu nahi izan, eta hainbat galdera egin dizkiogu sansebastianei buruz. Ikuspegi historikotik, zer ospatzen dugu, zehazki, donostiarrok San Sebastian egunean? Ikuspegi erlijiosotik haratago, historikoki, donostiarrek San Sebastiani urtarrilaren 2Oan jai egiteko egindako botoa ospatzen dute. Hori da abiapuntua, hots, San Sebastiani, 1597an izurria hiri osora ez zabaltzea lortu zuelako, urtero eskerrak ematea. Festa nola ospatzen dugun beste kontu bat da. Nondik dator, orduan, soldaduz edo sukaldariz jantzita danborra jotzeko ohitura? Honen inguruan bada ahozko tradizio bat, egia izateko itxura handirik ez duena. XIX. mendeko urtarrilaren 20ari buruz ari gara, garai hartan inauteriko lehen eguna zen, eta kontuan izan behar da hiria harresiz inguratuta zegoela eta goizero San Telmoko kuarteletik (egun museoa dena) harresiko ateraino (Bulebarrean) desfile militarra izaten zela, txanda aldaketa egiteko. Garai hartan etxeetan ez zegoen urik, Abuztuaren 31 kalean, Kanoietan eta San Bizenten iturri publikoak zeuden, kupel egile batzuk ere baziren inguru horretan eta, elementu hauek guztiak kontuan hartuta, pentsa liteke hainbat lagunek kupelak hartu eta haiek joaz soldadu plantak egin zituztela. Litekeena da hori, urtero-urtero errepikatuz, gaur egun danborrada gisa ezagutzen duguna bihurtu izana. Inauteriak aipatu dituzu. Historikoki danborrada inauterien hasiera izan da, ezta? XIX. mendean, zalantzarik gabe, danborrada inauterietako lehen konpartsa zen, eta jendea mozorrotuta joan ohi zen, txinatarrez, indiarrez edo dena delakoaz. XX. mendean sartutakoan, inauteriak debekatu egin zituzten, baina ordurako danborrada nolabait aldenduta zegoen inauterietatik, eta debekuarekin, banaketa hori erabatekoa izan zen. Horrexegatik, gaur egun danborradan ateratzen den pertsona bati inauteri konpartsa batean doala esanez gero, haserretu egingo litzateke. Nire ustez, bada hau dena oso ondo  azaltzen duen esamolde bat: danborradan jantzi egiten gara eta inauterietan, berriz, mozorrotu. Dena dela, Sarriegik, musika l86lean idatzi zuenean, ez zuen bereizketarik egin inauterietako eta danborradako doinuen artean. Sarriegiren musikarekin jarraituz, hainbat danborrada, haren abesti sortatik, orain arte erabili gabeko batzuk jotzen hasi dira. Zer iruditzen zaizu? Nire ustez, danborradaren bizkarrezurra, eta denboran iraun izanaren arrazoia, sentimendua da. Danborrada ez da ikusgarria, finean 80 lagun danborra jotzen baino ez baitituzu ikusten. Donostiarra bazara eta festa sentitzen baduzu, danborradaren doinua entzutean, harekin identifikatuta sentitzen zara. Identifikazio hori sustraitu egiten da eta ondorioz, ez da desagertzen. Musika hori sentitu ezean, 24 orduz entzutea jasanezina da. Batzuk haserretu egiten dina hau esaten dudanean, baina halaxe da. Musika berria sartzeak faktore horren aurka jo dezakeela uste al duzu? Ez, ez, izan ere, abesti berriak sartu dira, baina ez abesti ezberdinak. Sarriegik bere garaian Donostiako inauterietarako egindako abestiak sartu dira eta, beraz, ez dira kantu arrotzak. Edozein aldaketak garbizaleenen haserrea eragin ohi du, baina gogoratu behar da gaur egun erabat erotuta dauden bi kantu, Polka eta "Erretreta" oker ez banago, 6Oko hamarkadan sartu zirela danborradan eta horrek haserre izugarria sortu zuela. Azken urteetan ere berriak santu dina. Danborrada egokitzen joan da; bere jatorrian itxi izan balitz, hilda legoke, duela 100 urte galduko zen. Emakumea danborradan parte hartzen hasi izana ere ildo horretatik doa, ezta? Kresala izan zen emakumeak danborradako partaide izan behar zuela adierazi zuen lehen elkartea. Nik Laguntza eman nien, eta Parte Zaharrean karteletan agertu ginen eta zenbait elkartek, Kresala aurretik igarotzerakoan, ateak itxi zituzten. Bizpahiru urtetan tirabira apur bat izan zen, baina azkenean errealitatea onartu zen. Aurten danborrada mistoak gizonezkoek soilik osatutakoak baino gehiago dira, baina hala ere, ekitaldi nagusiak gizonezkoen danborraden esku daude. Bai, hala da, baina dena erlatiboa da. Gaur egun badira banderaren jaitsieran parte hantu nahi duten danborradak. Dena dela, ekitaldia hasi zenean, 1950. urte inguruan, danborrada guztiei galdetu zitzaien nork jo nahi zuen banderaren jaitsieran, eta Union Artesanak besterik ez zuen onartu. Garai hartan erabaki hura hartzea ez zen gauza makala, lau katu besterik ez baitziren joaten bandera jaitsierara. Danborradak urrundik eta entzute hutsez bereizteko gai zarela diozu. Danborrada guztiak berdinak diotenentzat jipoi ederra... Danborrada bakoitzak bere jotzeko modua du, eta abestiak berak diren arren, bakoitzak bere berezitasunak ditu. Gainera, elkarteek, oinarrizko egitura baten barruan, danborrada beren modura antolatzeko aukera dute eta horrek ere bizirik mantentzen ditu, bakoitzak berea egiten du eta.  