Docutec Eli Esparza, kalitate-arduraduna Gipuzkoako Ekialdeko Eskualdean Produktu edo zerbitzu baten gainean bezeroak duen hautematea da kalitatea. Osakidetzan badira kalitatea helburu duten lanbideak. Eli Esparza, esaterako, kalitate-arduraduna da Gipuzkoako Ekialdeko Eskualdean. ISO 9.000, ISO 14.000, EFQM eta gainerako kalitate-ziurtagiriak eta prozesuak primeran ezagutzen ditu, eta ohituta dago kalitatearen aginduetara lan egiten. Bezeroaren gogobetetasuna eta lantaldearen kudeaketa-sistema hobetzea dira lanbidearen helburu nagusiak. ISO eta EFQM Hezkuntzan, Administrazio publikoan, enpresa pribatuetan, Osakidetzan... kalitatezko eskaintza eta kudeaketa-sistema egokia gero eta kontzeptu garrantzitsuagoak dira. Kudeaketa-sistema bermatu eta ahal den neurrian hobetu. Hori da Eli Esparzaren eta bere lantaldearen helburu nagusia. "Plan estrategikoan ezarritako helburuak betetzen saiatzen gara, EFQM eredua eta ISO arauak betearaziz". ISO arauetan oinarritutako zerbitzua eskaintzeko eskatzen diete sendagileei, erizainei eta laguntzaileei. "EFQM eredua, berriz, zuzendaritza-mailan ezartzen da. Lidergoa, prozesuen araberako kudeaketa, adierazleen kontrola... hori guztia da EFQM", eman digu aditzera Eli Esparzak. Langileen atzetik ibiltzera ohitu dira kalitate-unitatekoak. "Eguneroko lanean langileen atzetik ibiltzea tokatzen zaigu, akuilu-lana egitea, langileentzat lan gehigarria izaten delako guk eskatzen dieguna". Oro har, lan egiteko era aldatzeko eskaera egiten diete unitate horretan dihardutenek, "Langileek ez dituzte gogoko izaten aldaketak, ez direlako erosoak izaten eta ohiturak aldatu behar izaten direlako". Hiru langile ari dira kalitatearen unitatean: zuzendaria, teknikaria eta administraria. Lanbide gogorra eta zaila Osasun-zentroetako unitateburuekin dute harremana kalitateaz arduratzen direnak. "Guk proposamenak egiten dizkiegu eta unitate bakoitzean aldaketak aplikatzeko ardura beraiena izaten da". Osakidetzan dihardutenen asmo nagusia izan behar du bezeroen beharrak asetzea, eta horretarako askotan kalitatean diharduten langileek oso zorrotz jokatu behar izaten dute. "Medikuekin eta gainerako langileekin zorrotzak gara, eta askotan oso gogorra eta zaila izaten da". Eli Esparza psikologian lizentziaduna da eta ohituta dago pertsonekin harremanak edukitzera. Osakidetzara iritsi aurretik, administrazio publikoan aritu zen, "kalitate-arloan han ere". Kalitate-arduradunaren lanpostuak bi alderdi ditu Eliren esanetan, "berrikuntza-sistemak eratzerakoan sormena lantzen da, baina, aldi berean, langileen atzetik asko ibili behar izaten dugu, eta horrek sekulako pazientzia eskatzen digu". Era berean, kalitate-arduradunek lan administratibo handia izaten dute, inkestak eta adierazleen kontrolak, "alderdi aspergarriena da hori". Administrazioaren eta langileen artean Orain gutxira arte, ISO arauaren aplikazioa Gasteiztik zetorren Osakidetzan, eta horrek mediku eta erizainentzat lan handia eragiten zuen, "paper asko bete behar izaten zuten eta kalitatearen hobekuntzan pauso handiegirik ez zen ematen". Azken hilabeteotan, berriz, lan egiteko era aldatu egin da. "Unitateburuak dira auditore orain, eta haiek ikusten dute benetan zer egin behar den, eta medikuei zein erizainei lan handia kentzen diete". Horren ondorioz, ISO arauarekin gusturago daude osasun-zerbitzuetako profesionalak. Kalitate-departamentukoek bitartekaritza-lana egiten dute askotan, "Administrazioaren eta profesionalen artean aurkitzen gara askotan", adierazi du Esparzak. Osakidetzak eskaintzen duen zerbitzuaren osasunari dagokionez, Eli Esparzak argi dauka. "Beti dago zer hobetu, baina bezeroei egindako inkestak ikusiz gero, gogobetetasun-maila oso altua da, % 95 gainditzen dugu beti". Gipuzkoako Ekialdeko Eskualdean hobekuntza da jomuga, hobetzea arlo guztietan, eta horretarako kanpora begira jarri dira. "Garrantzitsua da Europan zer ari diren egiten ikustea, eta dagoeneko harremanetan jarri gara Turkiako ospitale batekin, 2008ko Europako bikaintasun-saria jaso zuena, eta euren kudeaketa-sistema eta gurea alderatuko ditugu, ea zer ikasten dugun". Batez ere, langileen kudeaketa da hobetu beharrekoa Osakidetzan; izan ere, langileak ez daude gustura kudeaketa orokorrarekin. "Paradoxikoa da gertatzen ari zaiguna: langileak oso kritiko azaltzen zaizkigu eta bezeroak, oro har, oso gustura". Testua: Gorka Etxabe (Arteman Komunikazioa) Argazkiak: Josetxo Arantzabal