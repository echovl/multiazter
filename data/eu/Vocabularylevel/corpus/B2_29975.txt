Docutec Nevenka (I) Izugarri interesgarria iruditu zitzaidan "Diario de... un acoso" dokumentalean neska gazte bati lanean egiteko (lantegiko nagusiak jazartzen baitzion) otu zitzaiona: kamera ezkutua bulegoko bazter batean kokatu zuen. FERMIN ETXEGOIEN Nik ere ¿gutariko askok bezalaxe, zoritxarrez¿ badut lagun bat edozein egunetan senar ohiak labankada batez akaba lezakeena, hain da izugarria banatu ostean gizonak emakumeari hartu dion herra eta gorrotoa... Berarekin buelta dadin modu itxuraz goxoan eskatzen badio ere kalean, etxean eta telefonoan agertzen zaion bakoitzean. Senar ohia mamu edo psikopata baten legez gehiegitan agertzen baitzaio nire lagunari, berarengandik urrun egoteko zigorra hautsiz horrenbestez (salatuta dago hamaika aldiz, baina alferrik da). Elkarrekin zeudela senarrak emaztea inoiz jo izan zuen, seme-alabarik izan baino lehenago, baita neska-mutil biak etorri ostean ere. Harik eta nahikoa zela emazteak esan arte. Baina inoiz ez da nahikoa. Senar ohiak nahi duen arte ez ei da nahikoa. Eta orduan pistola bat lortzeko diotsagu guk, lagunok, emakume jazarriari. Eta senar ohia ikusi orduko tiro bat hanketan bota diezaion, hasteko. Eta gero guk erreko diogula automobila, etxeko kristalak apurtuko... Alegia: bere senar ohiari jazartzen hasteko prest gauzkala nahi izanez gero, arraren sen hiltzailea geraraziko duen beste modu errepresibo-zibilizaturik ez baitu erakusten gure gizarte honek. Non tratu txarren salaketa prozesua bera izugarri geldo doan, trabaz betea dagoen, eta gainera biktima errudun bilakarazteko joera erakusten digun berehala. Horregatik, pistolarik ezean izugarri interesgarria iruditu zitzaidan Diario de... un acoso dokumentalean neska gazte bati lanean egiteko (lantegiko nagusiak jazartzen baitzion) otu zitzaiona: kamera ezkutua bulegoko bazter batean kokatu zuen, nagusia ohartzen ez zenez, tipoaren hitz eta keinu guztiak grabatzeko. Bestela neska horrek ezingo zuelako ezer frogatu, bistan da. Etxean ere ez zioten guztiz sinetsiko, ezta mutil-lagunak ere, agian, diosku saioan bertan ageri den soziologo batek, kasuistikaren jakitun berau... (Mercedes Milak aurkeztua hasi da herenegun Diario de... dokumental sorta Tele5 katean. Bihar jarraituko dugu, jazarpenaren inguruko lehen saio horrek askorako eman baitzuen).