Docutec Masajista Medikuen artean gehien estimatzen dudana masajista edo fisioterapeuta da. Laster ekartzen dizu masajistak analgesia, min ezaren oparia, eta orduan bizitzak beste kolore bat hartzen du. KARLOS LINAZASORO/  Medikuen artean gehien estimatzen dudana masajista edo fisioterapeuta da. Osteopatak ere gustatzen zaizkit, baina akupuntoreak batere ez. Orratzen kontu hori, ekialdekoa eta gizalditsua izanik ere, fobikoa baita niretzat, amesgaiztokoa. Lehengoan, umeekin futbolean nenbilela, atzealdera irrist egin eta lepoa bihurritu nuen. Trapezioak (uste dut) tiratu nituen zainetik, edo hezurbilduren bat egin nuen, edo arteriaren bat desartikulatu nuen (bortxakeriarik gabe), edo nik dakita zer; gauza da, behintzat, fisioari egin behar izan niola bisita, minez. Eta oinazeak orduak luze ditu, eta mina ez da adiskide ona, hori ederki esaten du herri-jakintzak, eta, horrelakoetan, asko estimatzen da esku lagun batzuen igurtzia. Eta nik horrexegatik estimatzen ditut masajistak, eskuekin soilik egiten dutelako lan, beste sofistikazio beldurgarririk gabe. Eta badakizulako, oker-oker eginda ere, zeure oinen gainean irtengo zarela kalera ordu erdiren buruan, bizirik eta bizitzari aurre egiteko prest. Hor ez baitago anestesiarik, suerorik, jostorratzik, odolik, bisturirik, morfinarik, zirujaurik, trakeotomiarik, sendagarri izueragilerik. Eskuak eta amanda (neuk ere gogoan zaitut oraindik) olio apurño bat, besterik ez. Eta eman gora eta behera hatzei, kariñoz eta artaz, polliki, izarren artean lo, ohatilan errauts bihurturik, irribarre-malkoa ezpainetan, urratua desurratu arte, giharrak bide zuzenean ipini arte. Eskuekin eta igurtzika, ferekaka, erotismorik gabe baina hala ere haragitsu, edo, nahi bada, haragikoi. Eta laster ekartzen dizu masajistak analgesia, min ezaren oparia, eta orduan bizitzak beste kolore bat hartzen du, inefablea edo esanezina, baina benetakoa eta ezinezkoa, bizitza bera bezalakoxea