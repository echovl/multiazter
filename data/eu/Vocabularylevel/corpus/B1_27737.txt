Docutec Lezoko pertsonai eta lekuak ipuinetan Lezo herriko albiste berezi bat. Bertako kultur elkarteak herriko leku eta pertsonaien memoria galdu ez dadin, horietan oinarritutako ipuin sorta kaleratuko du herriko haurrei emateko. Herriko pertsonaiei buruzko ipuinak argitaratuko dituzte Kalean da «Xalto ta Brinko Trapujalerekin Jaizkibelen» lehen ipuina Orratx! elkarteak datozen hiru urteetan argitaratuko duen Ixerka! ipuin bildumaren lehen zenbakia kaleratu berri du, Lezoko sinesmenak, ohiturak, toponimia eta pertsonaiak ezagutzera ematearren. Xalto eta Brinko pailazoak dira istorio guztietako protagonista, baina herriko beste hainbat peronaia ere agertuko dira, inauterietako Trapujale esaterako. Aritz SORZABAL/LEZO «Herria handituz doan neurrian, kanpotik datorren jendeak ez ditu herriko pertsonaia eta tokiak ezagutzen. Hala, bai gurasoei eta baita haurrei ere, Lezoko identitatea, toponimia eta ohiturak erakutsi nahi dizkiegu, euskaraz noski». Horixe da Ixerka! izenaz kaleratuko duten ipuin bildumaren helburu nagusia, Orratx! kultur elkarteko kide den Iñaki Berrioren hitzetan. Honenbestez, karrikan dago jadanik datozen hilabeteetan argitaratuko dituzten ipuin sorten lehen zenbakia: «Xalto ta Brinko Trapujalerekin Jaizkibelen» izenburua duena. Inauterietan Lezon barrena dabilen pertsonaia da Trapujale; Xalto eta Brinko, ordea, herriko pailazoak dira, garai batean Korri pailazoarekin batera hirukotea osatzen zuten berberak. Lezoko haurrek dagoeneko eskura duten lehen ipuin horretan, Xalto eta Brinko Jaizkibelen gora abiatuko dira, Trapujale nola bizi den ikustera; izan ere, kondairak dioenez, pertsonaia horrek mendian igarotzen baitu urtea. «Lehen ipuinean tokiko erreferentzia garbiak agertzen dira: Lezo, inauteria, Trapujale, Jaizkibel, Martixkone baserria, Dorreoia, Kantina eta Azabaratza. Hein berean, jarrera eta balore positibo eta eraikitzaileen adierazgarri ditugu protagonistak: adiskidetasuna, enpatia, laguntza, dibertitzeko gaitasuna, kiroltasuna, naturaren parte sentitzea, elikadura naturala, oroitzapen bizigarriak gordetzea, elkartasuna», eman zuten jakitera Orratx! kultur elkarteko lagunek. Ipuin bilduma osoa hiru urteren buruan argitaratzeko asmoa dute. Urte bakoitzean lau ipuin kaleratuko dituzte, hots, sasoi bakoitzean bana. Beraz, hurrengo ipuinak udan eta udazkenean kaleratuko dituzte, «Xalto ta Brinko udaleku irekian» eta «Xalto ta Brinko Santakrutzak ospatzen» izenburupean hain zuzen ere. Harpidedun eginez gero, lehenengo zenbakia doan Orratx!-ek kaleratutako lehen ipuinaren salneurria 3,30 eurokoa denez, argitaratuko dituzten hamabi ipuinak 39,6 euroan salduko lirateke. Dena den, hiru urterako harpidetza eginez gero, 33 euroan eskuratzeko aukera izango du jendeak, hots, «lehenengo ipuina doan», elkarteko kideek ziurtatu dutenez. Harpidetza txartelak Ixerka! ludotekan, Herri Eskolan, Pasaia-Lezo lizeoan, Orratx!-en egoitzan, Lezoko liburutegian eta Oroitzene euskaltegian eskuratu daitezke. -  