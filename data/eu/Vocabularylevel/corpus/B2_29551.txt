Docutec Bikote perfektua Hausnarketa interesgarri bat: Bat. Zein egoeratan ote den bikotekide bakoitza, eta batez ere ilargia, askeago. Bi. Eguzkiaren eta ilargiaren irudiaren bidez errepresentatutako bikote eredua ote den egungo giza-emakumeok nahi duguna ANA URKIZA / Emakumeen berdintasunerako eskubidea aldarrikatzeko erabiltzen den nazioarteko eguna (martxoaren 8a) asteon igaro dugularik, komunikabideen bidez jakitera eman diren datu asaldagarriei, kale eta auzoetan esan eta ikusten dugunari edo eta nork bere azalean eta etxean bizi dugunari ezer gutxi erants ahal diodala uste dut. Askotxo esan baita. Eta nahikoa izango ez den arren, nire gaurko hitzok, beste hausnarketatxo bat egiteko gonbita baizik ez dira. Literaturan askotan erabili izan da eguzkiaren eta ilargiaren figura bikote perfektuaren irudia eskaintzeko. Gizonezkoaren ikuspegitik, eguzkia da arra, nola ez, omnipresentea, ahalguztiduna, bakarra eta erdigunea, gure planeta sistemaren ardatza. Ilargia emearen irudia birsortzeko erabili izan da. Askoz ere txikiagoa, ezeren erdigune ez dena, ez dena bakarra gure planeta sisteman, eta eguzkiarekin konparatuz, askoz ere eragin txikiagoko eta lotsatiagoa den ikuskari erromantikoa. Emakumezkoaren ikuspegitik, ostera, eguzkiak eta ilargiak bikote perfektua osatzen dute, hain zuzen ere, ez eguzkiaren indarrak eta dohaiak era batekoak edo bestekoak direlako eta ilargiarenak beste modu batekoak. Bikote perfektua osatzen badute, hain zuzen ere, bata agertzen denean bestea desagertzen delako da, eta alderantziz. Hau da, komunztadurarako edo harremanetarako oso tarte txikia dutelako, alegia. Ikuspegi honek, guztiz eraldatzen du, nere ustez, ilargiaren aurpegiera erromantikoa, eta guztiz eraldatzen, eguzkiaren omnipresentzia zentzua. Hala ere, eta ikuspegi honen gainean, aldi berean, irakurketa bikoitza egin dezakegu: bata, arra eta emea (ilargia eta eguzkia), bien artean amankomunean dutenerako bakarrik biltzen direla (egun zaharra agurtu eta berriari diosala egin); eta bestea, bakoitzak bere bizitza egiten duela (eguzkiak egunez eta ilargiak gauez). Eta hausnarketa gonbita bide honetatik datorkigu: Bat. Zein egoeratan ote den bikotekide bakoitza, eta batez ere ilargia, askeago (lehenengo irakurketaren kasuan ala bigarrenean). Eta bi. Eguzkiaren eta ilargiaren irudiaren bidez errepresentatutako bikote eredua ote den egungo giza-emakumeok nahi duguna