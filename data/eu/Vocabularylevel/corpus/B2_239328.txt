Docutec Mª Karmen Iztueta: «Gure erronka: kalitatea eta freskotasuna eskaintzea» Bretxako merkatuaren atarian dauden nekazaritza produktuen saltzaileen artean gazteenetarikoa izan arren, dagoeneko hogei urte baino gehiago daramatza Mari Karmen Iztuetak lanbide horretan. Hemezortzi urte zituela hasi zen saltzaile gisa lanean, osabari laguntzen. Gustura aritzen da saltzaile lanetan, eta atsegin ezean, lana benetan gogorra egingo litzaiokeela uste du. Saltzaile gisa daramatzazun hogeita bi urte hauetan zertan aldatu da lanbidea? Gogoan dut lanean hasi nintzenean emakumeak zirela salmenta lanetan ibiltzen zirenak, gizonezkoak baserrietan utzita. Gaur egun ere gehienak emakumezkoak dira, baina geroz eta gizonezko gehiago ikusten da.Beste alde batetik, baserritar askok produktu bakarra eskaintzen zuen, orain denetarik eskaintzen saiatzen gara. Erosleak produktuen kalitatearen eta horien salneurriaren arteko oreka hartzen du kontuan; alde horretatik, saltoki handiekin lehia dezakezue? Gure azokak berezitasun bat dauka: bertako produktua saltzen dugula. Alde horretatik, gure erronka nagusia etortzen denari kalitatea eskaintzea da. Freskotasunak ere badu eraginik; atzo arratsaldean bilduriko produktuak dira gaur hemen ditugunak, eta hori ezin dute saltoki handi horiek eskaini. Bertako barazkiak freskotasun horrekin eskaintzea ez da erraza. Erosleak fidelak dira ala aurpegi ezezagunak ikustera ohituagoak zaudete? Alderdi Zaharreko jendea fidela da; horiek ezagutu egiten ditugu eta berekin dugun tratua askoz gertukoagoa da. Aurpegi ezezagunak ere ugari ikusten ditugu eta horiekin tratua hotzagoa da. Aipatzekoa da asteburuetan,batez ere eguraldi ona egiten duenean,kanpoko jende asko etortzen dela. Horiek goiza Donostian pasatzen dute, erosketaren bat egiten dute eta gero, agian, pintxoren bat jatera joaten dira. Goiza igarotzeko era aparta izan daiteke. Gazteak baserrietatik kalera doazen garaia izanik, zer etorkizun du lanbide honek? Egia esan, nahiko txarra, gazte gehienek ez baitute beren burua baserri batean lanean ikusten. Nik uste dut zaila dela 20 urterekin halako lanbide batean sartzea, jendea 8.00etatik 14.00etara lan egitera ohitua dago eta nekazariaren bizitza gogorra da. Denbora asko eskatzen du.Ni goizean 5.30ean jaiki eta 16.00ak arte aritzen naiz barazki artean, eta osabak eta oilategian aritzen direnek geroago amaitzen dute. Baserri giroa gaztetatik ezagutzen ez duenarentzat gogorra da lanbide hau, lanordu luzeak eskatzen baititu. Nekazari askok produkzio handiaren aldeko apustua egin dute. Etorkizuna bide horretatik egon liteke? Gaur egun baserritar gutxiago geratzen dira, baina geratzen diren apurrek lehen baino askozaz gehiago produzitzen dute. Gainera, lan egiteko modua ere goitik behera aldatu da; orain tailer txiki modukoak dira. Gelditzen direnek gogoz egiten dute lan, lehen bizirik irauteko beste egiten zen. Azkenik, izotzaren eragina gertutik sumatuko zenuten, ezta? Izotza beti da txarra. Baratzeko produktu asko galdu egin dira, baina neguan ere ez da hainbeste barazki egoten. Laster uda dator, hori okerragoa izan ohi da; baratzak gainezka daudenean eguzkiak erre egiten ditu produktuak.  