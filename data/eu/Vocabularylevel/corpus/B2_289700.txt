Docutec San Balentin eguneko balada Bi neskaren arteko elkarrizketa trenean: kondoirik gabe egin zuela mutilarekin, maitasun-froga izan zela, hurrengo eguneko pilula....  Batak besteari eskutik tira egiten diola sartu dira 16 bat urteko bi neska trenera: —Zatoz! Ez eseri horiekin, sekretu inportante bat kontatu behar dizut eta!—, tiraka doanak besteari. Atzerago eserita utzi dituzten adin beretsuko lauzpabost mutikori buruz ari dira. Alboan eseri zaizkit, eta ozen ari da hizketan "sekretu inportantea" duen neska, ustez isilpeko zen kontu hori atzean utzi dituzten mutilei entzunarazi nahi balie bezala. —Eske, atzo kondoirik gabe egin nuen X-ekin... —Hala!—, erantzun dio orain arte isilik egon den beste neskatoak. Harridura baino gehiago miresmena ageri du. —Eta? —Guaiiii. Eske gaur San Balentin eguna da, eta maitasun froga bat eman nahi nion X-i, eta berak nahi zuen kondoirik gabe eginda benetan maite dudala erakustea...eta guai izan da. —Eta orain?—, besteak. —Horixe galdetu nahi nizun: zuk hartu zenuen behin hurrengo eguneko pilula, ezta? Baiezkoa besteak, buruarekin. —Eta? Mobidarik izan zenuen medikuekin eta? —Ez, urjentzietara joan nintzen kondoia hautsi zitzaigulako, eta, ondo. Ondo portatu ziren, mobidarik ez. —Horixe pentsatu dut, 12:15etan ingeleseko klasea amaitzean urjentzietara joatea. —Baina ez esan nahita egin zenuela kondorik gabe, eh? Esan hautsi egin zitzaizuela. Nobioari 'maitasun froga' oparitu dion neskaren eskuko telefonoak jo du une horretan. Belarrian jarri eta guztiz aldatu du hizketako tonua: ia-ia ez zaio ezertxo ere aditzen, barre txiki eta inozo batzuk baino ez. Bestea begira-begira: —Zer? X zen?—, galdetu dio eskegi duenean. —Bai, ke flipe! San Balentin zoriontzeko deitu dit, goizeko zortziak eta hogeitan! Gizarajoa, lo egon besterik ez, eta zorionak emateko esnatu da! —Ke guai!—, besteak, begiak platerak bezala jarrita. —Eta, badakizu? Esan dit nahi badut lagunduko didala medikuarengana; bueno, mobida batzuk dauzkala egiteko, baina ahal badu azalduko dela! —Ke paaaaasssaaaaadddaaaa!!! Jo tia, ze tipoa! — begiak oraindik eta platertuago— Bai goxoa! Bai ulerbera! Ke enkanto! Begi-niniak goruntz biratu ditu X Printze Urdinari 'maitasun froga' oparitu dionak. Gustura dago, irribarrean nabari zaio, eguerdian hurrengo eguneko pilula jatera joan beharko duen arren. Oharra: Hau guztia atzo, San Balentin egunez, 08:02etan Irundik Donostiarantz abiatu zen trenean ikusi eta entzundakoa da. Errealitateak, batzuetan, fikzioa gainditzen du, eta egunerokoak hamar mila azterketa eta teoria.