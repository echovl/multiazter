Docutec Indar askatzailea Epaimahai bateko bileraren ondoren, batez ere irakaslez osaturiko mahaian afaltzea egokitu zait oraintsu. DBHko haur eta gazteekin egiten dute lan gehienek, eta gurasoak bananduta dituzten ikasleen kontua atera da hizpidera. Ezaguna da bizimodua aldatu egin dela, eta lehen baino errazago banantzen direla bikoteak gaur egun, ondokoek zer esango duten alde batera utzi eta erabakiak askatasun gehiagorekin hartuta. Dena dela, ezagutzen ez nuen datua ekarri dute mahaira irakasleek: zenbait ikasgelatan, gurasoak bananduta dituzten haurren kopurua %60ra iristen omen da. Zehaztu egin beharko da, benetako batez bestekoa ez baita hainbesteraino iritsiko, baina kopuruak, bere horretan, gogoetarako balio du. Epaimahaikideen artean, botika batean lan egiten duen laguna dago, eta hark baietsi digu datu horiek zenbateraino izan daitezkeen benetakoak, gazteen artean antidepresiboen salmentak ez sinesteko moduan gora egin duela adierazita. Kultura aldaketa aipatu du norbaitek: lehen konfesionarioak zeudela, eta apaizak entzuten zituela edonoren nahigabeak. Gaur egun, ordea, medikuek entzuten dituztela, eta kontsultetatik botiketarako bidea egiten duela jendeak. Ez du inork aipatu, baina garai bateko eta gaur egungo lan baldintzak etorri zaizkit gogora: ezegonkortasuna, lanaldi luzeak, bikotekidearekin edota haurrekin bat egiteko ordutegi desegokiak, oporrak elkarrekin hartzeko zailtasunak, eta abar. Eta ez dut zalantzarik: kapitalismoak ezarri digun bizitzeko erak ere zerikusi handia du kontu honetan.        