Docutec Biluzik Garbi dago batzuentzat arazo psikologikoa ezkutatzen duen sintoma dela biluzik ibiltzea. Beste askorentzat, aldiz, naturalitatea aldarrikatzen duen keinua da. JASONE OSORO   Sarri izan dut amesgaizto bera. Kalean zehar oinez, oinutsik, biluzik. Jendea niri begira eta ni non ezkutatu jakin gabe. Lotsatuta, ikaratuta. Nerabezaro garaian izan nuen batez ere amets klase hau. Badakit psikologo batek aztertuko balu konklusioren bat aterako lukeela. Alegia, jendaurrean agertzeak ikara ematen zidala edo antzeko zerbait. Beharbada norbaitek naizen bezala agertzeak beldurtzen nauela esango luke. Edo zerbait ezkutatzen dudala. Auskalo. Egia esan, ez zait gehiegi inporta zer esan nahi zuten amets haiek. Izan ere, zezenekin amets egiteak sexu gosea adierazten duela ere irakurri izan dut. Eta nik adar kontuekin amestu dudanean ez da, prexixamente, premia gehien izan dudan garaia izan. Tira, biluztearen haritik, antza denez ingeles batek Britainia Handia zeharkatu du oinez eta erabat biluzik. Zazpi hilabete eman ditu eta guztira 1.450 kilometroko ibilbidea egin du. Bere helburua, gorputz biluzien inguruan dauden aurreiritziak ezabatzea da. Zazpi hilabete hauetan hainbat aldiz kartzelaratu dute. En fin. Garbi dago batzuentzat arazo psikologikoa ezkutatzen duen sintoma dela biluzik ibiltzea. Beste askorentzat, aldiz, naturalitatea aldarrikatzen duen keinua da. Zintzotasuna eta aurreiritzi eta konplexurik gabeko mundua. Nik beti pentsatu dut munduko ispilu guztiak birrinduko bagenitu konplexuak ere desagertu egingo zirela. Ez dakit zoriontsuago biziko ginatekeen baina gorputza biluzik ikusteak askoz erreparo gutxiago emango liguke seguruenik. Edo ez. Ez dakit. Evak sagarra jan zuenetik bekatuaren diktadurapean bizi gara. Biluzik egotea amesgaizto izatetik amets izatera pasatzen den unean ezagutuko dugu bestelako errealitate bat. Agian.