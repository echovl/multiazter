Docutec Buru barruan omen garaipenaren giltza Erreportaje luzea, hiru atalez osatua. Kirol profesionalean entrenatzailearen ondoan psikologoak erabiltzeak izan dezakeen garrantzia azpimarratzen da. Hainbat kiroletako adibideak jartzen ditu. JOSEBA LEZETA/ Germán Retana ez da futboleko crack bat, ez du golik sartzen, baina iraultza txiki bat eragin du Amerikako futbolean. Costa Ricako selekzioko motibatzailea da. Zer den motibatzailea? Futbolariek hobeto jokatu eta gol gehiago sartzeko, partiduak irabazteko, balio omen du... Psikologoak modan egon ziren duela urte batzuk futbolean, batez ere Benito Floro entrenatzaileak bere tekniko taldean sartu zuenean. Albacetek lehenik eta Real Madridek ondoren psikologoa izan zuten, baina esperientzia hura ez zen beste klub batzuetara zabaldu. Arlo psikologikoak kirolariengan duen eragina sarritan azpimarratu izan da, baina profesional mailako erakunde eta klub gutxik kontratatu dituzte horretarako espezialistak. Egon ere gutxi daude, egia esan. Costa Ricako futbol selekziotik heldu da orain lanbide desberdin baten berri: motibatzailea. Germán Retanak berak dioenez, «ez naiz psikologoa». Entrenamendua hasi aurretik pankartak jartzen ditu zelaiaren inguruan. Futbolariei zuzendutako honako leloak dituzte: «Zerbait gogoangarria egiteko, jarrai dezagun lanean», «Oraina bizi eta irabazteko lan egin dezagun» eta «Inoiz ez diogu utziko hazteari». Retanak aitortu duenez, «edozein talderen helburuak bideratzen dituen oinarrizko zazpi baloreak -umiltasuna, diziplina, nortasuna, izaera, lehiakortasuna, errespetua eta konfiantza- sendotzea da nire asmoa». Latinoamerikan enpresa kudeaketarako dagoen instituturik garrantzitsuenetako bateko kide da Germán Retana costarricarra. Futbolariei laguntzeaz gain, hainbat gobernu, nazioarteko erakunde eta enpresa pribaturentzat egiten du lan. Orain, futbolera bideratu du haietan jasotako eskarmentua. Psikologo taldea Jose Antonio Arruza donostiarra ere kirol psikologian aditua da, eta Sifolito taldeko kidea. Euskal Herriko Unibertsitateko Irakasle Eskolako taldea da Sifolito, eta kirolariekin egiten du lan. Hainbat arlotako kidez osatua, psikologia lantzen du. Arruzak berak azaldu duenez, «hamar laguneko taldea gara. Sendagileak, Soin Hezkuntzan lizentziadunak, informatikoak, psikologoak... daude gure artean. 1988 edo 1989an, duela ia hamabost urte, ekin genion zeregin honi. Baina ezin dugu ahaztu entrenatzailea dela honen guztiaren gakoa. Emaitza onak lortu ahal izateko, harekin eta kirolariarekin elkarlanean jardun behar du gure taldeak. Bestela, alferrik da». Arruzak kirol psikologiaren xedeez hitz egin du: «Kirolaria 100 emateko gauza bada, lehiaketa edo lehiaketetan 100 hori azaltzea da gure helburua. Eta horretarako jende espezializatua behar da. Kirol psikologiak berak adar ugari ditu: hezkuntza, harreman psikosozialak eta, besteak beste, elite edo errendimendu handiko kirola. Motibatzaileen berri badut. Nire ustez, enpresek eta futbol taldeek ez dute lan bera eskatzen, bakoitzak berezitasunak ditu. Giza baliabideetan aditu izateak ez du esan nahi kirolean beste horrenbeste egin dezakeenik. Gauza erabat desberdinak dira. Eta Retana enpresa arloan da jakituna». Kirol psikologoaren lanak atal asko aztertu behar ditu Arruzaren ustez: «Hainbat alderdi hartu behar ditu kontuan kirolariak: zein asmo dituen, zer eta nola egin duen lan, balorazioa, balantzea, zein errendimendu eman duen eta zein emaitza lortu duen... Estatu Batuetan egindako ikerketetan oinarritu dugu gure jarduna Sifoliton». Banakako eta taldeko kirolak desberdindu egiten dira kirol psikologian. Banakakoak helburu zehatzagoak izaten ditu, beharbada, eta lagun bakarrarekin egin behar da lan. Taldekoan pertsona multzoa batu egin behar da. Baina Arruzak zera azpimarratu du: «Taldeko kiroletan ere bada banakako ikuspegia. Futbolean, aurrelari eta atzelari baten arteko lehia banakakoa da, buruz burukoa. Saskibaloian, entrenatzaileak lagun bakarrari ematen dio azken jaurtiketa egiteko ardura. Beraz, talde kirolak dira, baina une askotan banakako erantzunak eskatzen ditu». Zer da konfiantza? Futbolean, mila aldiz entzun dugu talde bati konfiantza falta zaiola edo beste bat, aldiz, konfiantzaz gainezka dagoela. Baina zer da konfiantza? Arruzak irribarre egiten du galdera horren aurrean: «Garaipenek ematen omen dute konfiantza. Ederki gaude! Arazoa ez da zortzi garaipen jarraian lortu dituzunean konfiantza zureganatzea, zortzi galdutakoan hari eustea baizik. Horretarako entrena daiteke kirolaria, eta entrenatu egin behar da. Konfiantza emaitzekin lotzen badugu, oker ari gara. Emaitzak izan dituen talde batean zenbait jokalarik konfiantza galduta izan dezakete, eta beste batzuek, berriz, ez. Baldintza jakin batzuetan norbait konfiantzari eusteko gauza baldin bada, kideek ere lor dezakete gauza bera». Punta-puntako kirolarien artean jarrerak, buruak, zerikusi handia duela dio Jose Antonio Arruzak: «Gero eta garrantzi handiagoa duelakoan nago. Dominak, nazioarteko tituluak, futbol ligak... kirolari onenen artean erabakitzen dira, eta guztiek dituzte sekulako dohain fisikoak. Kalitatearen ikuspuntutik ere oso parekoak dira. Antzeko prestaketa egiten dute guztiek. Orduan, non dago aldea? Sarritan alderdi psikologikoak erabakitzen du irabazlea. Buruari hotz eustea, gorabehera gutxi izatea, barruan duzun den-dena ateratzea, unerik egokiena aukeratzea... erabakigarriak dira, eta horiei esker izan zaitezke lehena. Dohain horiek berezkoak izan daitezke kirolariarengan, baina landu ere lantzen dira. Eta gure ustez, lantzen ez badira ez zaizkie behar adina probetxurik ateratzen». Goi mailako kirolean ez ezik, eskoletakoan ere badihardute. Gipuzkoako Diputazioarekin batera zenbait proiektu martxan dituzte. Arruzak azaldu duenez, «Eskola kirola eta kirola egiteko ohiturak jorratu ditugu. Umeekin ari diren entrenatzaile eta begiraleek eurek uste baino psikologi lan handiagoa egiten dute. Sarritan ez dira konturatu ere egiten».