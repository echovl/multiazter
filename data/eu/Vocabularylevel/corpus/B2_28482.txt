Docutec Julio Igartua: "Zaratak eragindako lesioak itzulezinak dira" Otorrinogaringologoarekin elkarrizketa. Zarata handiak entzumena kaltetzen du. Gazteek musika gogorregi entzuten dute, baina musika klasikoa ere arriskutsu izan daiteke. - Egungo gazte ea nerabeek entzumen arazo handiak al dituzte? Entzumen-arazoei buruz hitz egiterakoan bi arazo-iturri bereizi behar dira: hainbat infekzio eta alergiak eragindakoa eta poluzio akustikoak edo gehiegizko soinuak eragindakoa. Zenbait infekzio eta arnas-patologiaren eraginez sortzen diren entzumen-arazoek gora egin dute nabarmen, haur alergikoen kopuruak ere gora egin baitu azkenaldian. Arazo horiek sendagai egokiak hartuta sendatzen dira. Soinuak eragindako entzumen-galerak, ostera, ez dira sumatu oraindik haur eta nerabeen artean. Egia da musika, walkamanen bidez, oso altu entzuteko joera dutela egungo gazteek, baina denbora asko behar da eragin kaltegarriak antzemateko. Walkmanak direla eta, bada beste arazo bat: azaleko infekzio gehiago daude belarrietan, entzumenarekin zerikusirik izan ez arren. Nire ustez poluzio akustikoak eragin handiagoa izan dezake helduengan gazteengan baino.  - Irakatsi behar al zaie gazteei edozein aparaturen bolumena jaisten? Kontzientziatu egin behar ditugu, zarata kutsadura baita; eta, gainera, entzumen-arazo larriak eragin ditzake. Izan ere, zaratak eragindako lesioa itzulezina da. Barne-belarria telefono-gune bat bezalakoa da. Barraskiloan 16.000 zelula ziliatu daude, eta bakoitza frekuentzia batean dago espezializatuta. Zelula horiek ez dira ugaltzen; beraz, kanpoko soinuaren eraginez horietako zelularen bat hiltzen denean, zelula hori gabe geratzen gara, frekuentzia hori entzun gabe, alegia. Galera hori kontuan hartu beharko lukete gazteek. - Garbiketa-neurriek ba al dute eraginik belarrien osasunari dagokionez? Bai. Jende askok belarrietan ezkoa edukitzea zikinkeriatzat hartzen du. Oker daude. Ezkoak belarriak babesten ditu, izerdiak edota malkoak bezala. Beraz, ez dago ezko guztia kendu beharrik. Bestalde, zotzekin kanpo-belarria garbi daiteke, baina inola ere ez barne-belarria. Musikari guztiak gor samarrak Musika altu entzutearen eragin kaltegarriaz hitz egiterakoan, rock gogorra etortzen zaigu burura. Rock gogorra egiten duten musikariek behin baino gehiagotan joan beharko dute, ziur aski, otorrinoarengana euren bateria zaratatsuen nahiz gitarren anplifikadoreen eraginez. Ken Einhorn otorrino britainiar ezagunak 1999an egindako ikerketaren arabera, rock eta pop musikarien %30ek entzumen galera dute. Dena den, rocka eta popa ez dira entzumenari kalte egin diezaioketen musika bakarrak. Harrigarria dirudien arren, orkestra sinfonikoetako musikariek rock gogorra egiten duten gitarra-joleek adina arazo edo gehiago izan ditzakete entzumenean.  Hala, Ken Einhornek egindako ikerketaren arabera, musika klasikoko musikarien %52k entzumen-galera izan dezakete eta %40k burrunbak izaten dituzte belarrian. Haize-instrumentu joleek entzumenari kalte handiagoa egiteko aukera gehiago dituzte orkestrako gainerako musikarien aldean. Musikariek soinu eta tonu altuak entzuteko gaitasuna galtzen duten aurrena. Musika kontzertuei dagokienez, orkestra sinfoniko baten bolumena 112 dezibeletara irits daiteke; rock kontzertu batean, berriz, 130 dezibeletik gora izan daitezke lasai ederrean.    