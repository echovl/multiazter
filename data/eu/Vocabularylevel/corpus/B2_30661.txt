Docutec Bideo-jokoak, jolaserako baino gehiagorako Bideo jokoak jolas hutsak baino gehiago direla uste duenik bada. Kaltegarriak direla diote beste batzuek. Egoki erabiltzean dago gakoa, adituen ustez. Bideo jokoak jolaserako eta ondo pasatzeko sortu ei zituzten. Baina hori baino ahalmen eta botere handiagoa dute. Askotan, gainera, kalte ere egiten dutela diote adituek. Eta horrek zalantza eta kezka ugari sortu dio askori. Horri aurre egiteko, PEGI kodea eratu du Europako Batasuneko aditu talde batek. Kode horrek bideo joko bakoitza adinaren eta edukiaren arabera sailkatzen du, eskuratzen duenak produktuaren gaineko informazioa izan dezan. Orduak eta orduak pasatzen ditu gazte askok bideo jokoekin jolasean. Izan ere, aisialdirako elementu garrantzitsu bilakatu dira produktu hauek oso denbora laburrean. Baina, sarritan, komeni ez zaion bideo jokoekin jolasten ei da gazte horietako asko. Hala diote adituek. Hori ez gertatzeko sortu dute kode berria, baina ikuskizun dago zenbaterainoko eraginkortasuna izango duen, sailkapena egiteak ez baitu esan nahi kodeak ematen dituen gomendioak beteko direla. Zalantzak zalantza, kode hori aitzakiatzat hartuta, Bilbon izan da egunotan Espainiako Bideo Jokoen Editoreen elkarteko idazkari nagusia, Carlos Iglesias. Bideo jokoen kalitateaz aritu zen, besteak beste. Haren hitzetan, egungo bideo jokoek gero eta antz handiagoa dute zineman ikusten ditugun ikus-entzunezko filmekin. Garai bateko hala moduz koloreztatutako martetarrak desagertu dira jada, eta oraingo protagonistek hezur-haragizkoak dirudite, eta erakargarriagoak dira. Bideo jokoen garapena aurrerakuntza teknologikoei lotuta dagoela dio. "Xehetasun guztiak zaindu beharra dago, produktua merkatuan lehiakor izan dadin: sekuentziak, pertsonaiak, musika..." . Azken hori, bideo jokoen musika, hain zuzen, gero eta garrantzi handiagoa du azkenaldi honetan. Spider-man eta Shrek 2 dira horren adibide. Biak PlayStation 2-rako dira eta izen bereko filmetan oinarrituta egon arren, filmetako musika eta jokoetakoa ezberdinak dira. Joko soilak baino askoz gehiago dira, beraz, egungo bideo jokoak.   Carlos Iglesias: «Egoki erabilita, onak dira» 1. Bideo jokoen mendean bizi den gazte ugari dago. Zer iruditzen zaizu? Ez nuke esango hori guztiz txarra denik. Bideo jokoak gero eta hobeak dira, bai kalitatearen aldetik, bai edukiaren aldetik. Horregatik, normala da erakargarriak suertatzea batez ere gazteentzat. Gainera, irakurtzea gustuko duenak ere, adibidez, orduak pasatzen ditu irakurtzen, beste zeregin batzuen kalterako. Kontua ez da bideo jokoei ordu asko edo gutxi ematea, egoki erabiltzea baizik. 2. Ze adinetako jendeak erabiltzen ditu bideo jokoak gehien? Gazteak dira gehienak. Hala ere, lehen esan dudan moduan, software produktu hauek gero eta hobeak dira eta helduek ere erabiltzen dituzte. Baina, bai, 25 urte ingurukoak dira erabiltzaile gehienak. 3. Pirateria hain zabalduta egonda, horren aurkako neurriak hartzen dituzue? Bideo jokoen munduan, 1997an pirateria oso hedatua zegoen, eta horren aurkako ahalegin berezia egin genuen gure elkartean. Halere, ahaleginak ahalegin, ezkor gaude, badakigulako gure neurriek ez dutela sarri ezertarako balio. * Carlos Iglesias aditua da bideo-jokoetan