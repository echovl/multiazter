Aldizkari Digitala Moto elektrikoa, hirian ibiltzeko aproposa Azken urteotan asko eta luze hitz egin da gasolina eta antzeko erregaiak ordeztuko dituen ibilgailu elektrikoei buruz. Hitz egin bai, baina oso gutxi dira kalean elektrizitate bidez dabiltzan ibilgailuak; ez da apenas halakorik ikusten. Duten prezioa, prestazio gutxi dituztela…, azken finean, ohiko ibilgailuen parean oraindik ez egotea da erabiltzaileen argudio nagusia. Badirudi, baina, hori aldatzeko bidean dela. Hala diote Hernaniko Luma enpresakoek, LEMev Stream motorra diseinatu dutenak. Hernaniko Luma enpresak esperientzia handia du moto edo motozikletekin lotutako negozioan. Urte asko daramate ibilgailu horientzat osagarriak fabrikatu eta komerzializatzen: kaskoak, lapurretak saihesteko sistemak… Eta, jakina, ondo ezagutzen dute merkatu hori: “Konturatu ginen moto-ekoizleek ez zutela arlo elektrikoan inongo berrikuntzarik eskaintzen, eta proba egitea erabaki genuen”, azaldu digu Luma enpresako marketin-zuzendari Iñaki Santillanak. Lumaren lidergoa, beste bi enpresarekin elkarlanean Hain zuzen ere, 2007aren bukaeran produktu berri horren diseinua aztertzen hasi ziren eta horretarako beste bi aliatu aurkitu zituzten: lehiaketetarako motorrak diseinatzen dituen Inmotec Nafarroako ingeniaritza-enpresa eta diseinu industriala lantzen duen Orioko Dhemen. Aipatutako biek nazioarteko sari garrantzitsuak jasoak dituzte. Aurreiritziak baztertu Lumak merkatuaren azterketa sakona egin du eta Santillanak jakin badaki motor elektrikoari buruzko aurreiritzi asko daudela. “Jendea ez dago ohituta ibilgailu elektrikoak ikusten eta uste du, garestiak izateaz gain, ez direla oso erabilgarriak. Horrekin apurtu nahi izan dugu. Eta konturatu gara hori aldatuta, jendearen jarrera erabat aldatzen dela”. Santillanaren esanetan, orain arte merkatuan egon diren moto elektrikoek bi arazo nagusi zituzten: bat, garestiegia ziren; edota bi, ezin ziren bestelako moto batekin parekatu. Horregatik, ohiko moto batek dituen ezaugarri guztiak eta gehiago jarri dizkiote; eta, gainera, prezioa asko merkatzea lortu dute. Hirian erabiltzeko motorra Hasieratik argi izan dute motoaren erabiltzaile nagusia hirian bizi dena dela. Horrekin lotuta, egiaztatu dute gehien saltzen den motoa scooterra dela. “Scooterrak gidatzeko oso erosoak dira eta hirietako zirkulazio handirako oso aproposak”. Asko dira LEMev Stream motorrak dituen ezaugarri berritzaileak, Lumako arduradunek azpimarratu dituztenak: orduko 108 kilometroko abiadura du muga; segundo gutxitan Otik 80 kilometro orduko abiadura har dezake; motorra behean duenez, ohiko scooterrak baino egonkortasun handiagoa dauka; 100 kilometroko 0,63 zentimo gastatzen ditu bakarrik (ohiko scooterrek, batez beste, 5,5 euro); bateriak 80 kilometroko autonomia dauka; bateria etxeko edozein entxufetan kargatu daiteke; Boton bust izeneko azelerazioa du; eta birsortze-balazta dauka, atzeko gurpila frenatzeaz gain, bateria kargatzen laguntzen duena.  “Ohiko motoek dituzten ezaugarriak hartu ditugu kontuan LEMev Stream diseinatzerakoan eta horienak gainditu ditugu. Nahi izan dugu benetako moto jantzi bat sortu, edozertarako prest dagoena; eta gainera, ekologikoa”. Izan ere, Hernanin egiten duten moto honek ez du CO2 isurketarik egiten eta, ezta ere, ez du inongo soinu-kutsadurarik eragiten. Gobernuaren laguntzak Prezioan ere dezente aurreratu dutela azaldu dute Lumatik. LEMev Stream-ek 5.350 euroko prezioa du, baina gaur egun Espainiako Industria Ministerioak 1.120 euroko laguntza ematen du ibilgailu hauek erostegatik. Hortaz, ordaindu beharrekoa 4.216 euro litzateke. Duen kontsumoa kontuan hartuta eta mantenuko gasturik ia ez duela, erraz asko amortizatu daitekeela gaineratu dute. Espainiako Estatua luzaroan izan da motorren Europako bigarren merkatua. Hala ere, motoak fabrikatzen dituzten enpresa gutxi daude, eta elektrikoak Lumak bakarrik.   LEMev Stream otsailean aurkeztu zuten eta dagoeneko lehenengoak fabrikatik kanpo daude. Madrilen ari dira saltzen gehien, baina badira erosleak Donostia, Iruñea eta Zaragozan ere. “Bartzelonara oraindik ez dugu salto egin, baina aurreikuspen onak ditugu”. Esportazioari dagokionez, Espainiako Estatuko merkatuan egonkortu eta gerora Frantzia eta Italiara salto egiteko asmoa dute. Gainera, hasiak dira, poliki-poliki, beste moto batzuen diseinua lantzen. Norbaitek LEMev Stream motoa probatu nahi badu, http://www.lemev.com/ webgunera jo dezake eta txanda hartu. Donostian Ondarretako Factoryn eta Amarako SS Motos-en daude erakusgai eta probatzeko moduan.   Testua: Iker Barandiaran Zubiate (Arteman Komunikazioa) Argazkiak: Luma      