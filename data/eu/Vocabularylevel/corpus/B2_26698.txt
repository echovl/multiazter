Docutec Zirkoa, antzinatik haur eta nagusien gozagarri den ikuskizuna Donostian egiten ari diren aurkezpen baten harira, zirkoaren historia egiten du artikulu honek. Duela 3000 urtetik gaurdaino. Azkenaldiko krisia eta asmo berriak ere azaltzen ditu. JULEN IRIONDO / Zirkoa egun ulertzen dugun adierarekin nahikoa berria bada ere, bertan ikus daitezkeen ikuskizunen jatorria antzina bilatu behar da, mundu osoko herrialde askotan. XVIII. mendean hasi ziren ikuskizun mota asko ekitaldi bakar batean elkartzen eta orduan jaio zen zirko modernoa. XX. mendearen hasieran izan zuen garairik onena, eta gizaldi horren erdialdera, berriz, kaxkarrena. Telebistak kalte handia egin bazion ere, egun aparailu horrekiko morrontzatik ihes egin eta bere xarma berreskuratu nahian ari da zirkoa. Hauxe da zirkoaren historia, hitz gutxitan, eta honen guztiaren berri ematen saiatzen ari dira egunotan Donostiako Garbera merkataritza zentroan ere, Circopolis izeneko zirko jaialdian. Antzinatik mundu osoko haur eta nagusien gozagarri izan den arte jarioa da zirkoa. Izan ere, zirko modernoa nahikoa berria bada ere, bertan ikusgai izan ohi diren ikuskizun askok duela ehunka urte dute beren jatorria. Egipton, esaterako, 3.000 urte baino gehiago dituzten erliebeetan malabarismo eta soka gaineko oreka ariketak daude irudikatuta. Animaliak gatibu edukitzeko ohitura ere bertan sortu ei zen, faraoiek gudatan lehoiak baliatzen baitzituzten defentsarako. Grezia klasikoan, bestalde, atletek beren gaitasunak erakusten zituzten jendaurreko jokoetan. Gainera, bertako komediografoek antzerkia eta umorea baliatzen zituzten satira politikoa eta soziala egiteko. Erroman ere aurki ditzakegu egungo zirkoaren aztarnak. Magistratuek antolatzen zituzten jendaurreko jokoak ­gurdi lasterketak, gladiadoreen arteko borrokak,...­ bertako kulturaren osagai ziren. Berpizkunde garaian, XVI. mendean, La Commedia dell''Arte jaio zen Italian. Erdi aktore erdi akrobata ziren pertsonek elkarrizketak bat-batean sortu, abestu eta akrobaziak egiten zituzten kale eta enparantzetan. Pantalone, Arlequino, Polichinela,... hauek guztiak eredu bihurtu ziren denboraren buruan. Zirkoan ikus ditzakegun zenbait ikuskizun sortzearen beste arrazoietako batek zerikusi zuzena du merkataritzarekin. Izan ere, aspaldi, saltzaile ibiltariak herri batera iristean, ferietan-eta, jendea erakartzeko ikuskizun bereziak egiten zituzten. Zirko modernoaren jaiotza XVIII. mendean sortu zen zirko modernoa. Orduan hasi ziren ikuskizun mota denak ekitaldi bakar batean egiten. 1768an, Philip Astley ingelesak hezitako zaldiekin egindako akrobazia ikuskizun bat aurkeztu zuen ­hau izan ohi zen ikuskizun nagusia zirko modernoaren aurreneko 80 urteetan­. Berehala, zaldien ikuskizuna erakusteko eraikinak egiten hasi zen Astley. Dezente egin zituen Europan, eta beste batzuk ere laster hasi ziren Europan eta Amerikan horrelakoak eraikitzen. Bere ikuskizuna osatzeko pailazo, musikari eta beste artista batzuk kontratatu zituen, eta, honela, aurreneko zirko modernoa sortu zuen Astleyk. Nolanahi ere, zirko hitza 1782an erabili zuten aurreneko aldiz, Ingalaterran Charles Hughesek English Royal Circus sortu zuenean. Astleyk frantziar Estatura eraman zuen bere ikuskizuna. Anfiteatro bat ireki zuen bertan. Urteotan hasi ziren kalean lanean aritzen ziren akrobatak zirkoetan beren abilezia erakusten. Zirkoetako pistei dagokienez, Laurent eta Henri Franconi frantziarrei egotzi izan zaie hauen estandarizazioa: zirkulu formakoa eta 13 metroko diametroduna. Zirko hauetariko asko eta egun ezagutzen ditugunetatik gehienak hara eta hona ibiltzen badira ere, eraikin egonkorrak ere izan dituzte. Bertan lana egiten zuten familiek maila berezia zuten gainera, eta beren trebezia ariketak belaunaldiz belaunaldi ikasten zituzten. Honela, oso ezaguna egin zen, esate baterako, Italiako Cristiani familia. XIX. eta XX. mendeetan zirkoak hedatuz joan ziren. Europako sendi asko Persia eta India aldera joan ziren beren ikuskizunekin, eta, Afrikan, Hego Amerikan eta Australian ere laster sortu ziren zirkoak. XIX. mende hasieran hezitako piztiekin hasi ziren lanean, eta garai honetakoak dira aireko trapezioarekin egindako lehenengo ariketak ere. Garai onenak eta txarrenak XX. mendearen hasieran bizi izan zituen zirkoak garairik onenak. Mende haren erdi aldera, ordea, 1950 eta 1960ko hamarkaden bueltan, eta, batik bat telebistaren eraginez, zirkoak xarma galdu zuen, eta aparailu berri haren morroi eta menpeko bilakatu zen. Telebistan arrakasta zuten ikuskizun berak egiten zituzten zirkoetan ere. Dena dela, egun benetako zirkoa berriro ere berpizten ari dela dirudi. Hitz gutxitan, hauxe da zirkoaren historia. Honen guztiaren berri ematen ari dira egunotan Donostiako Garbera merkataritza gunean, Circopolis delakoan. Bertara hurbiltzen direnek zirkoaren inguruko erakusketak eta ikuskizunak ikusteko aukera izateaz gain, zirkoko artista izateko tailer batean parte hartzeko aukera izango dute ekainaren 2ra arte. Erakusketei dagokienez, bada bat zirkoaren historiari eskainia, hainbat ikuskizun, pertsonaia ezagunenak, kartelak,... gogora ekartzen dituena. Bestalde, jantzien ­pailazo, trapezista, hezle eta abarrenak­ eta tresnen ­Ramperren bizikleta txikia edo Miss Mararen trapezioa, esaterako­ erakusketa ere badago. Zirko tailerrean, berriz, neska mutikoek zenbait teknika ikasteko aukera dute, soka gainean oreka mantentzen edo zangoekin ibiltzen, esaterako. Tailer hau goiz eta arratsalde izango da irekita. Azkenik, ikuskizunak ikusteko aukera ere izango da arratsaldero (17.30-20.30): trape- zistak, malabaristak, akrobatak, pailazoak,... Egitasmo honen helburuak hauek dira: batetik, zirkoaren munduari omenaldia egitea, bere xarma haurrei ­Circopolisen antolatzaileek Donostiako ikastetxeetako umeei bisita gidatuak eskaintzen dizkiete­ eta nagusiei helarazteko eta antzinatik egindako lan nekaezina eskertzeko; bestetik, bertaratzen direnei zirkoa barrutik ezagutaraztea. Zirko jaialdi honekin Payasos sin Fronteras (PsF) izeneko Gobernuz Kanpoko Erakundea lagundu nahi dute, gainera, antolatzaileek. Erakunde honek erakustoki bat du Circopolisen, eta bertan Kosovoko gatazkan eginiko lanaren berri emateaz gain, nahi duen orok PsFko kide egiteko aukera izango du.