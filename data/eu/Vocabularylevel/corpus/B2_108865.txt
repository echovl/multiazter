Docutec Arriaga Antzokian opera, antzerkia eta Lluis Llach Bilboko Arriaga Antzokiko apirileko agendatik hiru ekitaldi hauek aukeratu ditugu. Batetik, antzerkia eta musika elkartzen dituen opera, bestetik antzerkia, eta hirugarrenik, Luis Llach kantari kataluniar ezaguna. 'La rebelión de los criados'. Opera. Apirilaren 1ean. Ordua: 20:00 Trantsilvaniak Drakulaz gain orkestra filarmonikoa ere badu, eta orkestra horrek Mozart, Rossini eta Pergolesiren opera-zatiak joko ditu obra honetan. Operaren barruan beti egon da kezka hau, opera-kantariek ez dakitela ondo antzezten, eta, aldiz, aktoreek ez dakitela abesten. Beraz, ez harritu opera-kantarien ondoan antzezleak ere azaltzen badira. Obra honetako antzezleak Blanca Portillo eta Jesús Trucado dira. Neskame-morroiek aurre egingo diote nagusiari. Sarrerak 4,8 - 12 € bitartean. 'Escenas de una ejecución'. Antzerkia. Apirilaren 4an, 5ean. Ordua: 20:00. Apirilaren 6an. Ordua: 19:00 Zein da artearen erantzukizuna? Nola erabiltzen du botereak artea? Honatx Howard Barker-en antzezlan honetako bi gai nagusiak. XVII. mendean Veneziako Dukeak koadro bat margotzeko eskatzen dio pintore bati. Enkarguzko lana da: koadro horretan Lepantoko Gudatea goratu behar du. Pintoreak guda goratu ez, gudaren kontrako koadro bat egiten du, eta Dukeak zigortu egiten du Galáctica artista. Zoritxarrez, pil-pilean dago gerraren gaia. Antzezlanak izugarrizko kritika onak izan ditu, eta bereziki Anna Lizaran antzezlearen lana goraipatu dute, txalotu benetan. Londresen Glenda Jacson izan zen Galáctica. Nuria Espert-en ideia izan zen Galáctica Anna Lizaran izatea Bartzelonan. Dukea, berriz, Ramon Madaula da, eta antzerki-kritikariek zera diote, inoiz egin duen lanik ederrena egin duela. Beste alderdi bat, hizkera oso-oso bizia darabilte. Izan ere, antzezlan honetako testuak irratirako pentsatutakoak dira. Eta irratiaren bizitasun hori ez dute galdu. Sarrerak 4,80 - 12 € bitartean. Apirilaren 4a ikuslearen eguna da. Lluis Llach. Musika. Apirilaren 13an. Ordua. 20:00 Odette Telleria Orduña Gema 4 taldeko partaidea da; a capella kantatzen du Kubako talde honek. O.Telleria Kubako Abesbatza Nazionaleko partaide izana da, eta Luis Llachekin izango da Arriagan apirilaren 13an. Lluis Llach-en Jocs izeneko diskoa (2002) zuzenean entzuteko parada izango dute, kanta batzuk behintzat, hara hurbiltzen direnek. Beste partaideak: Laura Almerich, Anna Conellas, Dani Forcada, Jordi Portaz eta Laly Rodríguez. Sarrerak 7,20 - 21 € bitartean