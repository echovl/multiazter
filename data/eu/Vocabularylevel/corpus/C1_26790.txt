Docutec Kutsadura luminikoa Kaleko gehiegizko argiztatzeak sortzen duen kutsadura azaltzen du artikulu honek. Arazo nagusiak eta hauek saihesteko aholkuak. Eneko AGIRRE (Biologoa)/ Gogoan ditut orain hogei urte asteburuetan lehengusuen baserrian iragandako ume garaiko bizipenak. Momenturik zirraragarrienak gauez egiten genituen etxalde inguruko txangoak izaten ziren. Berauetan, iluntasunak eragindako beldurrak ustez ikusarazten zigunaz gain, beti topatzen genituen zenbait ipurtargi (Lampyris noctiluca) bide bazterretan. Koleoptero edo Kakarraldo motako intsektu hauen emeek igortzen duten argitasunari esker, gau ilun haietan ikusten errazak ziren. Jakina den bezala, animaliatxo hauei eboluzioak oso bide bitxia eman zien beren maitasun asmoak bikoteari adierazteko. Emeek ez dute hegorik eta bere azken segmentuetan bioluminiszentzia bizia dute. Ondorioz, kakarraldo itxura duten har hegaldunak, maitasun egarria sumatzen dutenean, hegan abiatzen dira argi adierazgarriaren bila. Baina milaka urtetan erabat funtzionala izan den komunikazio sistema honek inoiz ez zuen asmatuko bere muga non zegoen. Bizi ditugun garai hauetan; gero eta zailagoa gertatzen da baserri ingumetan intsektu hauen argizko arrastoak topatzea. Gaur egun, ipurtargi harrek garaia iritsi dela antzematen dutenean, emeen argia ikusi beharrean amodio hegaldietan, hiriburu nahiz herrietako argitasun artifizialarekin egiten dute topo. Honetarako prestatuak ez daudenez, edozein farolaren argia night clubîtzat hartzen dute, eta tentazioan erortzen dira. Nahiko erraza da imajinatzea, espezie guztietako har gehienak nolakoak garen kontuan izanda, ipurtargi batek pentsa lezakeena hiriburu bateko argia sumatzean hegaldian: emeez betetako paradisua. Hau dela eta, erraza suertatzen da garai zehatzetan, ipurtargi ar koadrila osoak «harrapatzea» farola baten inguruan hegaka. Sinesgaitza iruditu arren, maitasunaren deia beren hilobi bilakatzen ari da. Hori ikusita, ikerketak beharrezkoak dira beren egoera zehatza ezagutzeko, zenbaitzuen aburuz arriskuan egon baitaitezke. Honetaz konturatzeko, nahikoa da egun argi batean herri inguruko mendi tontor batera igotzea, argi artifiziala nonahi sumatzen baita. Orain arte hain ezaguna ez zen fenomeno hau, kutsadura luminikoa hain zuzen, gero eta arazo gehiago sortzen ari da hainbat arlotan. Izaki bizidunetan, intsektu askoren ugal zikloa eraldatzen duela ikusi da, arestian aipaturiko. adibidean azaldu bezala. Gainera, animali gautar eta migratzaileetan nora eza nahiz nahastea sortarazten dituela ere frogatu da. Baina zer da kutsadura luminikoa? Definizioz, kanpoko argi artifizialaren kalitate txarraren ondorioz sortarazitako argi dispertsioa da, zeruaren berezko distira naturala handituz eta eraldatuz. Kalitate txarreko argi artifizialtzat, bere argitasunaren zati bat zerurantz igortzen duena hartzen da. Argitasuna, bere osotasunean, ez baitu behar den tokira bidaltzen, behe alderantz hain zuzen. Hainbat kasutan, argitasuna hobetzea farola gehiago jartzearekin erlazionatzen dugu, baina ez du zertan horrela izan. Dagoena behar den tokira bideratuta, hau da behe aldera, eta espresuki prestatutako argi bonbillak erabiliz, efektu berbera lor daiteke, eta, era berean, energian aurreztu. Ez dezagun nahastu ongi ikustea gehiegizko argitasunarekin. Fenomeno honen eragina azken ehun urte hauetan biderkatu egin da, eta egun, adibidez, hiriburu handietatik ezinezkoa suertatzen da izarrak ikustea, kutsadura luminiko eta atmosferaren poluzioagatik. Baina arazoa ez dago sortarazten duen udalerrira mugatua soilik. Adibide pare bat jartzearren, Col del Tourmalet ezagunaren ondoan aurkitzen den Pic du Midiko (2900m) begiralekutik, Bartzelona eta Zaragozatik igorritako argi izpiak sumatzen dira. Zer arazo sortarazten dizkigu? ¿ Xahutze energetiko eta ekonomiko ikaragarria. Katalunian egindako aurreikuspenen arabera, 2.500 milioi pezeta xahutzen dira urtero alferrikako lainoak argitzen. ¿ Bizilagunei eragindako enbarazu edo gogaitzea: intrusio luminikoa. ¿ Auto gidari edo oinezkoen momentuko itsutzeak: gaizki bideratutako argiek momentuko itsutzeak eragiten dituzte. ¿ Auto istripuak. ¿ Ingurumen kutsadura hondakin solidoengatik: Espainiako lurraldean, urtero lanparek dakarten 800kg merkurio inguru botatzen dira zabortegietara, inolako kontrolik gabe. ¿ Lehenago aipatutako arazoak izaki bizidunetan eta ezagutzen ari diren berriak. ¿ Alemaniaren kasuan, kanpoko argi artifizialaren erruz, urtero 3.500 milioi kw/h xahutzen dira. Zentral nuklear batek urtero ekoizten duenaren erdia hain zuzen. Honetarako, 3.000.000 tona C02 isurtzen dira atmosferara, «berotegi efektua» eta «euri azidoa» ugarituz. Zer egin genezake kutsadura luminikoa murrizteko? ¿ Benetako beharrik egon ezean, etxe kanpoko argiak itzali. ¿ Gutxiago kontsumitzen duten presio baxuko sodiozko lanparak erabili. Berauek, goritasunîlanparak baino bost aldiz gutxiago, merkuriokoak baino 2,2 aldiz gutxiago eta betiko fluoreszenteak baino 1.5 gutxiago kontsumitzen baitute. ¿ Gauerdiaren ondoren, monumentu edo eraikinen argiztatzea itzali. ¿ Argiîsorta, oinezko edo auto gidariengana bideratu beharrean, bidera zuzendu. ¿ Pantailarik gabeko globo itxurako argiak saihestu. Kontsumitzen dugun elektrizitatearen %50 alferrik galtzen ari baikara. ¿ Modan jarri diren argi proiektore, laser edo kanoiak ez zuzendu zerurantz. ¿ Azalera handiak argiztatzeko pantaila asimetrikozko proiektoreak erabili aukera dagoen guzietan, %25 eraginkorrago baitira. Auzo eta herrietan, beharren araberako argiztapenak soilik jarri, eta Eguberri eta festetako gehiegikeriak neurtu. Saihets dezagun kutsadura luminikoa, gure espezie bizilagunak eta gu geu izango baikara onuradunak poltsiko, bizi kalitate eta kutsaduraren murrizteari dagokionez. Berreskura dezagun daukagun telebista programa ederrena: zeruko izarrak. Senez naturarekiko dugun hurbiltasuna mantentzen lagunduko digu.