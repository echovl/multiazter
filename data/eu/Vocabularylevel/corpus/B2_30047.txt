Docutec Janaria Medikuek kezka itzela dute elikadurarekin. Neurri handi batean, estatistikek dute errua. Izan ere, inork irakurriko ez balitu, lasai asko biziko ginateke. Baina obeso kopurua neurrigabeki igo da gurean. ARITZ GORROTXATEGI/  Medikuek kezka itzela dute elikadurarekin. Neurri handi batean, estatistikek dute errua. Izan ere, inork irakurriko ez balitu, lasai asko biziko ginateke. Tamalez, ez da horrela, eta estatistikei berebiziko garrantzia ematen diegu. Hori dela-eta, aisa ohartuko gara obeso kopurua neurrigabeki igo dela gurean. Hots, ez da berdina obesoa edo lodikotea izatea, ezta ere gorpuzkera trinkoko pertsona edota sendokote samarra izatea. Bakoitzari berea. Bi omen dira obeso kopuruaren pizkundea eragin duten faktoreak: produktuen kalitate txarrak eta kontsumitzaileen ohitura aldrebesak. Ez dakiguna da zerk ekarri duen zer, janari txarrak okerreko ohitura, edota ohitura txarrak janaria trakestea. Zientziaren arabera, honek ez du garrantzirik. Egun batetik bestera, janaria adjektibo arraroz bete da. Lehen jogurtari jogurta esaten genion; izan zitekeen naturala edo zaporezkoa; gerora, azukreduna ere. Baina, gaur egun, abentura bat da jogurt bat erostea supermerkatu batean. Pro-active, sojatron, bifidus eta abarrek ez dute batere erraza egiten erosketa arrunta. Badirudi kimikaria izan behar duela egungo erosleak, edo astronauta. Pentsa, gaurko oiloak, oharkabean, omega 3dun arrautzak erruten hasi dira orain. Jogurt normalak non dauden galdetzen diot arduradunari. Honek, garbigailu aurpegiarekin begiratzen nau, active kontuetan nik adina dakiela erakutsiz. Alboko tipoak, ordea, zuzenean baztertu ditu ezaugarri horiek dituzten produktuak, eta berehala luzatu du eskua «euskal» adjektiboa duen jangaira. Nire kalterako, aitortu behar dut ez naizela euskofededuna; elikagai kontuetan behinik behin.