Docutec 1968ko maiatza Parisen 68ko ikasle-protesta haiek zer izan ziren aztertzen saiatuko gara 40. urteurren honetan. Batzuentzat etxe oneko gazteen umekeria izan zen, besteentzat udaberrian naturan ematen den bizi-indarraren jaialdi antzeko bat. Badira uste dutenak, huts egin zuen iraultza bat izan zela. Batez ere hiru tokitan bizi izan zen errebolta giro hura: Berlinen, Parisen eta Kalifornian. Italian, ikasleek ez zuten hainbeste hauts harrotu, Espainian eta Ingalaterran ez zuen arrakastarik izan. Eta Euskal Herrian Parisko "iraultza" zibilizatu hark ez zuen oihartzunik izan. Autoritate guztien aurkako mugimendu hura ez zen besterik gabe sortu. 60ko hamarkadan gertaera garrantzitsu batzuk izan ziren: marxismoak kapitalismoaren alternatiba zirudien gizakien bizimodua hobetzeko. Ezkertiarrek idealizatutako Sobiet Batasuna hura Marcusek, Sartrek eta beste zenbait pentsalarik gogor kritikatu zuten. Che Guevara, Martin Luther King eta Robert Kennedy senatariaren hilketak gertatu ziren -lehenengo biak iraultzaile askorentzat benetako idolo zirenak-. Vietnamgo gerra sutan zegoen eta Praga hiria sobietar soldaduen menpe. ETAren lehen hilketa Billabonan eta Espainian, Franco eta eliza agintean. Joko Olinpikoak ospatu aurreko egunetan, Diaz Ordaz, Mexikoko lehendakariak Hiru Kulturen plazan manifestariei tiro egiteko agindua eman eta hilketa beldurgarria eragin zuen. Hippyen mugimendua maitasunaren alde eta gerraren aurka hasita zegoen. Musikaren arloan rock and rolla modan eta Beatles eta Rolling Stones taldeek arrakasta handia gazteen artean. Eta abar. Ikasleak kalera Ikasleen errebolta Berlinen hasi zen. Apirilean, Rudi Dutschke ikasle ezkertiarra manifestazio batean tiroz zauritua izan zen. Gertaera hark Alemaniako unibertsitateetan izugarrizko haserrea eragin zuen. Paris inguruan zegoen Nanterre unibertsitateko ikasleek, gertaera hura salatzeko greba deialdia egin zuten. Poliziak ikasle-sail bat atxilotu egin zuen. Parisko beste unibertsitateetako ikasleak Nanterrekoekin bat egin zuten. Ikasle talde batek Nanterreko nesken unibertsitateko bizilekua hartu zuen harreman sexual libreak aldarrikatuz. Hezkuntza ministerioak poliziari agindu zion mutilak egoitza hartatik kanporatzeko. Honela hasi zen udaberriko iskanbila eta horrela berotu 68ko ikasleen errebolta. Irakaskuntza alorreko protestaren lidergoa Daniel Chon-Bendit, Jacques Sauvageot eta Alain Geismar-ek hartu zuten. Lehenengo biak ikasleak ziren, Geismar, irakasleen sindikatuko idazkaria. Borroka giroa Sorbonne unibertsitatearen inguruko kaleetara zabaldu zen, "Quartier Latin" auzora. Saint Michel eta Saint Germain bulebarrean eta Gay Lussac kalean, maiatzean zehar, izugarrizko liskarrak izan ziren polizia eta gazteen artean. Polizia, gasak eta gomazko pilotak jaurtiz, ikasle eta langileak kaleetatik egotzi nahi izan zituen. Gazteek galtzada-harriekin eta autoekin barrikadak altxatu zituzten, poliziaren erasoei aurre egiteko. Sorbonne unibertsitatea, Odeon antzokia eta zenbait lantegi ikasle eta langileek okupatu zituzten, eta asteetan komuna herrikoiekin antzera funtzionatu zuten. Ikasle, irakasle eta pentsalari askoren artean etengabeko eztabaidak izan ziren. Sona handia izan zuen, besteak beste, Daniel Cohn-Bendit eta Jean Paul Sartreren artean izandako eztabaidak iraultzaren inguruan. "Irudimena boterera!" oihukatuz, gazteek gizarte burgesak ezarritako giza baloreak ezabatu nahi izan zituzten. Ikasleentzat gizakiaren sormena, askatasuna eta atsegintasuna zapuztuta zeuden. Gizabanakoaren eskubideak eskuratu nahi zituzten. Autoritatearen aurkako mugimendu hark sexu askatasuna aldarrikatzen zuen. "Zenbat eta maitasun handiagoa izan, orduan eta gogo handiagoa dut iraultza egiteko", idatzi zuten Nanterreko unibertsitateko hormetan. Iskanbila haietan ez zen hildako bat ere egon. Kolpe eta txikizio ugari. Ehunka auto kiskalita. Argazki eta idatzi asko ondorengo belaunaldiek jakin zezaten zer gertatu zen Parisko kaleetan 68ko maiatzean. Maiatzaren bukaeran, erreboltaren ahultzea etorri zen: De Gaulle presidentearen aldekoek milioi bat manifestari bildu zituzten Les Champs-Elysées hiribidean, gobernua babestuz. Handik astebetera Sorbonne unibertsitatea okupatzen zuten ikasle guztiak kaleratu zituen poliziak. Handik aurrera, ikasleen artean hasierako beroaldia itzaltzen joan zen: unibertsitate askotan azterketak irailera pasa zirela ikustean, ikasleek oporrak hartu zituzten. Langile asko kexu zen denbora luzea zeramatelako soldata kobratu gabe. Sindikatuen buruzagiek ikasleen utopiak alde batera utzi eta gobernuarekin negoziatu zituzten langileen soldatak eta lan-orduen murrizketak. Ondorio batzuk Ikasleen helburu asko desioen munduan geratu ziren. Zenbait langile eta ikaslek uste izan zuten gobernuak kale borrokaren aurrean beldurturik atzera joko zuela baina, hori ez zen gertatu. Uhin handiak gainean zeraman apar zuri hura berehala desegin zen. Iraultza politikorik ez zen eman. Ekonomiaren arloan gauzak ez ziren ia aldatu. Frantzian gaullistek jarraitu zuten boterean eta De Gaulle jeneralaren ondoren, Pompidou bere ministroak, irabazi zituen hauteskundeak. Ezin esan mugimendu hark ondorengo urteetan inolako eraginik izan ez zuenik. Gizabanakoaren eskubideek onarpen soziala izan zuten. Geroz eta pentsalari gehiagok salatu zuten erregimen komunistaren egoera politiko-ekonomikoa. Ondorioz, Frantziako Partidu Komunistak nabarmen egin zuen atzera. Maiatzeko borrokak Frantziako gizarteari benetako astindua eman zion eta zirrara hura nabaria izan zen egitura sozialetan. Alain Badiouk pentsalariak duela gutxi zioen telebistan, 68ko maiatzak frantziarrei beraien egoeraren kontzientzia hartzen lagundu ziela. Pertsonen arteko harreman sexualei buruzko zenbait ikuspegi aldatzen hasi ziren. Hala ere, ez zen bete Wilhelm Reichek "Iraultza Sexuala" liburuan proposatzen zuen utopia. Marcusek salatu zuen kontsumoaren dimentsio bakarrean oinarritutako gizartea indartu egin zen. Marxismoa eta psikoanalisia uztartzen ahalegindu zen pentsaerak porrot egin zuen. Paul Lafarguek proposatzen zituen Nagikeriaren Eskubideek oraindik ez dute tokirik askoren kontzientzian. 68ko maiatzeko mugimenduaren buruzagi askoren berririk ez dugu. Beste batzuena bai: Cohn-Bendit Europako Berdeen partiduko zuzendarietako bat da. Alain Krivinek Troskisten liderra izaten jarraitu du urte askotan. Geismarrek estatuaren egituran goi karguak izan ditu. Mouna, pertsonaia xelebreak, ondorengo urteetan Parisko kaleetan jarraitu zuen bere diskurtso anarkista egiten. 68ko irailean gobernuak unibertsitate berri bat eraiki zuen Vincenneseko basoan. Erreboltan parte hartu zuten ikasle eta irakasle asko Unibertsitate hartara joan zen. Ezkerretik eskuinera: Geismar, Sauvegeot eta Cohn-Bendit.