Docutec Txoria eta bere habia Etxetik alde egin nahi duen gazte bat naiz, eta ez nire amaren besoetan txarto bizi naizelako, ez, baina, hegaz egiten ikasteko prest dagoen txoriak bezala, nire bizitza propioa egiteko unea heldu dela uste dut. OIANE MORAN NAVARRO Etxetik alde egin nahi duen gazte bat naiz, eta ez nire amaren besoetan txarto bizi naizelako, ez, baina, hegaz egiten ikasteko prest dagoen txoriak bezala, nire bizitza propioa egiteko unea heldu dela uste dut. Nahiz eta nire gurasoen etxea den bost izarretako hotel honetan primeran bizi, naturaren legedian idatzita dago norberak bere bizitza egiten ikasi behar duela. Azkenaldi honetan, ordea, gizakia naturaren kontra jokatzen ari da eta etxebizitzari dagokionez ez du salbuespenik egiten. Betidanik saldu izan digute etxe bat izatea eskubidea dela eta ez luxua. Hau entzutean, barkatu... gazteak bai baina ez dut uste tentelak garenik! Argi dago boterean dauden politikariek (boterean ez dauden batzuk ere) ez dutela egoera hau pairatzen. Euren lan fin, jauregi fin, auto fin eta jantzi finekin urrun ikusten dute oso grabea den arazo hau, gainera, zertarako arduratu? Euren txorikumeek hiriko toki politenean habia eraikitzeaz gain, aitatxok, Santapolan jauregia jarriko die neguko estresa kendu ahal izateko. Gaixoak! Bitartean, PPk Madriletik botatzen dituen loreak entzuten jarraitu beharko dugu: «hilero soldata normal baten %20 nahikoa da etxe bat ordaintzeko». Akaso beste planeta batez ari da? Nik, habia bat egiteko behar ditudan adartxoak bildu artean Santimamiñeko kobak okupatzeko ideiarekin jarraituko dut.  