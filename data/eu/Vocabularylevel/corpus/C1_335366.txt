Docutec Euskararen etorkizuna eta teknologia Andoni Sagarna euskaltzain izendatu berriak euskararen etorkizunean teknologiak izan dezakeen eraginaz gogoeta egiten digu elkarrizketa honetan. ... Zer iritzi duzu euskarak interneten duen osasunari buruz? Euskal hiztunok munduan dugun pisu demografikoa eta sarean dugun presentzia alderatuta, desproporzioa gure alde dago. Pobreak garela uste dut, baina tokatzen zaiguna baino askoz aberatsagoak. Liburuetan berdin. Gure herri txiki honek Durangoko Azoka bezalako bat izatea ez da oso normala. «Jakin» bezalako gogoeta aldizkari batek 50 urte irautea ere, ez da normala. Ez gara normalak... Baina osasunari buruz ari zarenez, nongo osasunari buruz ari zara? Gibela ondo izan dezakezu baina bihotza gaizki. Euskarak daukan arriskurik handiena erabilerarena da. Kalean, etxean, azokan, dendan, eskolan... euskaraz egitea da garrantzitsua. Eta uste dut euskarak hor duela arriskua. Aurrera begira, datozen hamar urteotan, zeintzuk dira euskara eta teknologiaren inguruan hartu beharreko erabaki estrategikoak? Lehenik eta behin esan behar dut ez dagoela hamar urtera hitz egiterik, hemendik bost urtera zer gertatuko den ez dakigulako. Lehenengo gauza, erne egon behar gara, ateratzen diren gauza guztien nondik norakoa ikusteko. Ezin gara atzean gelditu. Badira internetekin zer ikusirik ez duten arlo batzuk ere, hizkuntzaren teknologiari dagokionean. Zeintzuk izan daitezke berrikuntzak? Beti esan dut azkeneko hogei urtetan, jo dezagun, gure alde egon dela informatika. Adibidez, liburu bat publikatzea gaur egun askozaz ere errazagoa da, proportzioan behintzat, duela lau urte baino. Zuzenean plantxara informazioa bidaltzea edo fotomekanika bitartez fotolitoak egitea... izugarri merketu, erraztu eta azkartu da prozesu hori. Hori dena gure mesederako izan da. Guk, besteak beste, alfabeto latindarra erabiltzen dugu. Ez daukagu konplikaziorik horrekin, israeldar edo arabiarrek izan zezaketen bezala. Teknologiak balio izan du, aprobetxatu dugu eta probetxu ona atera diogu. Oso ondo. Baina gaur egun hizkuntzarekin zuzenean lotuta dauden tresnak sortzen ari dira. Alegia, tresna batek ez du balio hizkuntza guztientzat, jakin batzuentzat baizik. Adibide pare bat jarriko dut. Momentu honetan bilaketen erregea Google da. Azken finean, bilaketak stream bat dira, karaktere kate bat. Hori indize batean bilatu eta orri mordo bat azaltzen ditu. Aukeran gehiegi. Aurrerantzean, bilaketak askoz adimenduak izango dira. Adimenduak izango badira, erremediorik gabe, hizkuntzaren tratamenduren bat izan beharko du. Semantikarekin, gramatikarekin, hizkuntzaren analisiarekin... horrelako zerbaitekin. Zertarako? Zuk, nolabait ere, modu naturalean galdera bat planteatzeko eta erantzuna horren araberakoa jasotzeko. Ez edozer gauza. Zer gertatuko da euskararentzat horrelako tresna bat sortzen ez bada? Ingelesez, frantsesez edo gazteleraz egiten diren bilaketak oso onak izango dira, eta euskarazkoak oso txarrak. Eta hizkuntzalaritzan? Bada... badakizu PDA batean arkatz txiki moduko batekin idazten dela eta makinak berak zuk idatzi duzuna interpretatu eta testu editagarri bilakatzen duela. Sistema horiek hizkiaren forma ezagutuz lan egiten dute alde batetik. Baina inprentakoak berak ere, lupa batekin begiratuta, zakar txikiak dituela ikusiko duzu. «l» baten gainean zakartxo bat badago, OCRak (karaktereen ezagutza optikoak) «i» bat bezala interpreta dezake. Eta «0» bat zatituta inprimatzen bada, makinak «u» bat bezala irakurriko du. Gaur egun, nahiz eta eskaneatutako testuak akatsak izan, OCRak ondo interpretatzen du. Zergatik? Ez delako formaren ezagutzan bakarrik oinarritzen. Ezagutza linguistikoa ere badu barnean. Ez ditu karaktereak banan bana hartzen, hitzak ba ote dauden ikusten saiatzen da. Hori bera eskuzkora eramanez gero, askoz ere konplikatuagoa da, ez direlako hizki estandarrak. ICR esaten zaio, karaktereen ezagutza inteligentea. Beraz, are eta gehiago aplikatu behar dira hizkuntzaren ezagutzak baldin eta interpretazio hori zuzena izango bada. Gaur gaurkoz, badago OCRa euskaraz, baina ICR hori ez. Zorionez edo zoritxarrez PDAk ez dira merkatuan gehiegi zabaldu. Baina, nola edo hala, makinak eskuzko idazkeraren interpretazioa egitea gehiago garatuko da. Eta aurrera egiten ez duten hizkuntzak baztertuta geratuko dira. Kezka hori badago, baina urteak daramatzagu esaten hizkuntzaren teknologiaren arloan ahaleginak egin behar direla. Urteak pasatzen dira eta badirudi ezer ez dela gertatzen. Baina inpresio faltsua da, halako batean gertatuko baita. Behar baino lehenago hasten bazara ero bat zara, baina behar baino beranduago tontoa. Eta oso gertu daude biak. Berrikuntza bat agertu eta guztiz hedatu arte oso denbora laburra pasatzen da. ...