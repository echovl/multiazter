Docutec Andropausia. Ezkutuan, baina hortxe dago Andropausiari buruzko erreportajea. Noiz sortzen den, zein sintoma dituen, nola aurre egin dakiokeen... Oraindik orain hasi gara gizonezkoengan 55 urtetik aurrera geratzen diren aldaketa fisiologikoei garrantzia ematen eta ikerketa sakonak egiten hasi dira andropausiari buruz. Urte askoan menopausiaz eta bere arriskuez baino ez da hitz egin, urteen buruan gertatzen den hormona—beherakada emakumeen kontua bakarrik balitz bezala eta gizonezkoek horrekin zerikusirik ez balute bezala. Emakumeei gero eta sarriago aplikatzen zaie terapia ordezkatzailea, nolabaiteko zuhurtasunez bada ere; baina oraindik oso urruti gaude gizonezkoek beren gainbehera eta eurentzat egokitutako antzeko terapia komeni dela onartzetik. Izan ere, gizonezko asko joaten da medikuaren kontsultara, depresioak eta bestelako disfuntzioak diagonostikatzen zaizkie eta horien atzean andropausiaren hasieran egon daiteke, tratamendu ordezkatzaile egoki batekin arindu behintzat egingo litekeena. Andropausiaren sintomak Gizonezkoaren funtzio fisiologiko guztien pixkanakako gainbehera da andropausia, gaitasun kognitiboetatik hasi eta fisikoetara. Adin batetik aurrera, kontzentrazio gaitasuna eta memoria gutxitu egin zaizkiela sentitzen hasten dira gizonezkoak eta muskuluetan indarra galtzen dutela. Eta, emakumeei gertatzen zaien moduan, koipea gehitu eta gorputzean zehar banatzeko era aldatu egiten dela. Hezur—masa gutxitu egiten da eta osteoporosia ager liteke; sexu—gogoa (libidoa) eta sexu—indarra moteldu egiten dira, loa aldatu egiten da, izaera ere bai, larritasun desberdineko depresioak sortzen dira. Gauzengatiko interesa galdu egiten da eta ustekabean emozioek eta aldarteak aldaketak izaten dituzte. Gizonezkoen hormonek ere jasaten dute denboraren joana Emakumeei buruz estrogeno—eskasia aipatzen bada, gizonezkoek kasuan androgeno—eskasia aipa dezakegu, hormona androgenikoen urritzea baita andropausiaren funtsa. Testosterona gizonezkoen hormonaren produkzioa gutxitu egiten da eta hori odolean antzeman daiteke. 60 urtetik aurrera goizeko lehen orduetan testosterona mailaren beherakada nabarmenak antzematen dira odolean. Beste hormona androgeniko batzuen urritzea ere jaso da, baina badirudi adierazlerik onena dela. Adamen sindrome ere deitu izan da Andropausia, baina ez da Bibliako aipamena, Androgen Deficiency Aging Male ingelesaren siglak baizik, Gizonezkoen Zahartzaroko Androgeno Eskasia edo antzeko zerbait izango litzatekeena. Prebentziorik badu? Garaiz diagonostikatuz gero, egoera itzuli edo bilakaera moteltzeko tratamendua ezartzea izaten da logikoena. Baina oraindik ez dago emaitza fidagarririk hormona—terapia ordezkatzailearen epe luzerako eraginaz. Andropausiaren tratamenduaren helburua sintomak desagerrarazi edo arintzea da, baina batez ere sexu funtzioak berrezartzera dago bideraturik, lotura argia baitago testosterona plasmatikoaren maila eta zakilaren erekzioen kalitate eta maiztasunaren artean. Ezin da ahaztu, gainera, kasu askotan testosterona urritasunarekin batera adinak eragindako arteriosklerosia ere izaten dela. Horren eraginez gutxitu egiten da zakileko gorputz leizetsuetan odol—fluxua eta ondorioz arazoak izaten dira sexu—bizitzan. Baina bizi izateko gogoa, indar fisikoa eta gaitasun intelektuala areagotzea ere bilatzen da tratamenduarekin. Hormona bidezko gizonezkoentzako terapia ez dago oso zabalduta, emakumeen artean ez bezala, emakumeek gero eta gehiago jotzen baitute terapia mota honetara. Testosterona bidezko tratamendua Gaur egun, testosteronaz egiten da gizonezkoen tratamendua. Espainian, astiro zurgatzen den muskulubarneko injekzio gisa merkaturatzen da produktua eta 2—3 astetik behin jartzen da injekzioa. Beste herrialde batzuetan larruazaleko partxeak daude, egunean 5 miligramo inguru ematen dutenak. Kopuru hori eguneroko dosi fisiologikoaren antzekoa da eta gorputzak era progresiboan bereganatzen du. Larruazalpeko inplante edo pellet direlakoez ere ikerketa egiten ari da. Hiru edo lau hilabete bitarte iraun dezakete horiek. Testosterona sexu—hormona da, eragin androgeno eta anabolizatzailea duena eta mediku espezialistak agintzen duenean baino ez da erabili behar. Epilepsia, diabetea, prostataren hazkunde onbera (prostatako adenoma), hipertentsioa, eta gibeleko, giltzurruneko edo bihotzeko ezintasuna duten pertsonek kontu handia izan behar dute hormona bidezko terapia honekin, erabat kaltegarria baita prostatako minbizia edo gibeleko minbizia duten gaixoentzat. Testosterona bidezko tratamendua egiten den bitartean aldian behin prostatako azterketak egitea komeni da, eta andropausian zehar urologi arazoek garrantzi handia izaten dutenez, gaixoak urologoarengana joan beharko du tratamendurik egokiena eta egin beharreko kontrolak zehazteko. Ez da ezkutatu behar Emakumearengan menopausia eta klimaterioa bezain fisiologikoa da gizonezkoarengan andropausia. 55 edo 60 urtetik gorako gizonezko batean beheraldia, zakila zutitzearen disfuntzioa, sexuagatiko interesa galtzea, tristura eta antzeko sintomak agertzeak andropausiaren aurrean gaudela pentsarazten digu. Baina ez dago arazoa ezkutatzeko arrazoirik; aitzitik, medikuarengana jotzea komeni da egoera hori gainditzen lagun diezagun, ez baita gaixotasuna edo estigma; prozesu fisiologiko hutsa da eta kasu askotan tratamendua eta laguntza emozionala ere behar izaten dira.   San Luis Unibertsitatearen galdetegia Beste edozein osasun—egoeratan bezala, garrantzitsua da gaitza garaiz diagnostikatzea eta pertsonak lehen sintomei erreparatzea. Andropausiaren agerpena ikertzeko galdetegi eta protokolo ugari dagoen arren, errazena eta fidagarriena San Luiseko Unibertsitatearena da. Gakoa lehen eta zazpigarren galderetan dago, sexu—bizitzaren kalitateari eta horren gainbeherari dagozkion galderetan hain zuzen, horiexek baitira sintoma erabakigarrienak. Galdera bien erantzuna baiezkoa baldin bada, edo beste galderetako hiruri baietz erantzunez gero, ez dago zalantzarik: Adam sindromearen aurrean gaude. Testosterona neurtzeko azterketak ere badira, baina garestiak dira eta gehienetan ez dira beharrezko izaten, sintomekin aski izaten baita andropausia antzemateko. — Sexu—gogoa gutxitu egin zaizu? — Energiarik gabe sentitzen zara? — Sasoia eta indar fisikoa gutxitu egin zaizkizula antzeman duzu? — Altueran txikitu egin zara? — Bizi izateko gogo gutxiago duzula antzeman duzu? — Triste edo haserrekor zaude? — Zure erekzioak indar gutxikoak dira? — Kiroletarako gaitasuna gutxitu egin zaizu? — Afalostean lo hartzen duzu? — Lanerako gaitasuna gutxitu egin zaizula antzeman duzu?