Docutec Bidarrai, bi mende bidaztiak sorgintzen Lapurditik abiatuta, Nafarroa Behereko lehen herria da Badarrai, baita Hegoaldetik oinez abiatuta ere. Baina gaurko mugak inguru honetan ez dira oso finkoak. XIX. mendera arte ez ziren benetan finkatu. Bestalde, inguru honetako jendea, eta batez ere kontrabandistak, mugak hausten apartak izan dira betidanik. Itsasertzetik oso gertu ez badago ere, joan den mendeaz geroztik etorri izan dira turistak Bidarraira. Miarritzen zeuden bisitariek oso maite zuten mendiz inguratutako herri hau. Hain zen bukolikoa! XII. mendeko eliza kaskoan, behean amuarrainez jositako Errobi ibai suharra, inguruan ardiak bazkatzen eta, gora begiratuz gero, mendi ikusgarriak: Baigura, Artzamendi, Iparla... mila metro inguruko mendiak, baina beren txikian Pirinioetako tontorrak bezain ederrak. Harkaitz gorrixkak, eskultore ero batek zizelkatuak diruditenak, beren amildegi eta 100 metrotik gorako ur-jauziekin (ikus Miguel Anguloren Euskal Herriko Inguru Gordeak liburua). Eta gorago makina bat putre hegan, ardiak amildegian behera noiz eroriko zain. Kanpotarra erraz moduko herria da hauxe. Noël Elorgak esan zigunez, inguruko herriak ez bezala, hazten ari da Bidarrai. Noël Gure Irratiko lehendakaria eta bertako semea izan genuen gidari gure bidaia laburrean. Haren ahotik entzun genituen historiako hamaika gertakizun, kontrabandistei buruzko kontuak, sorginkeriei buruzkoak... UraUra, lurra eta airea osagaiak hautatu ditugu Bidarraiko hamaika datu eta kontu josteko. Hasi, uretatik hasiko gara, Bidarrai barnealdeko herria bada ere. Kanbo-Donibane Garazi errepidetik irten, eta zubi bat igaro behar da herrira iristeko. Errobi ibaian arrantzale bat ari da uretan sartuta arrantzan. Parean oinezkoentzako zubia, Pont Noblia, XIV. mendeko zubi erromaniko dotorea. Mendi berdeetan harkaitz gorriskak, eskultore ero batek zizelkatuak diruditenakEz da, ordea, herriko zubi ospetsu bakarra. Iparla eta Artzamendiren artetik abiatuz, Infernuko Zubiarekin egingo dugu topo. Ez da zubi politegia oraingoa. Garai batekoa, berriz, erromanikoa omen zen, benetan ederra Noëlek esan zigunez. Baina 1913ko uholde handiak eraman egin zituen hango harriak, Bidarraiko zenbait bizilagun bezalaxe. Izen bitxi hori, dena den, ez datorkio hortik. Istorio batean dago oinarritua: 'Leienda batek dio Deabrua maitemindu zela Bidarraiko neska batetaz. Eta neskak esan zion: zuk lehenbizi euskaraz ikasi, nahi baduzu nirekin ibili. Eta nola ezin zuen ikasi euskaraz, bere burua bota zuen urera', esan digu Noëlek. Garai hartan nonbait ez ziren orain dauden euskaltegiak. Infernuko Zubitik herrira itzultzean, piszifaktoria handi bat ikusi dugu urruti samarretik, Iparraldeko piszifaktoriarik zaharrena. Amuarrain ugari hazten dituzte hortxe. Bisitarako gogoa duenari gustura erakusten dizkiote hango instalakuntzak. Guk, berriz, nahiago izan dugu amuarraina, izokin eta aingira ketzen duten etxera hurbiltzea. Amuarrainen herria izaki, Noëli galdetu diogu umetan eskuz harrapatzen ote zituen amuarrainak, garai hartan jende askok halaxe harrapatzen baitzituen amuarrainak. Eta gure gidariak ezetz, baina osaba horretan oso trebea zuela. Uretan sartu, eta hiru amuarrainekin ateratzen omen zen aldiko: bat ahoan, beste bat ezkerreko eskuan, eta hirugarrena beste eskuan. Barruan, Jerôme de Joanthok, Le Fumoir de la Vallée-ko langileak arrainak nola ketzen dituzten azaldu digu. Ondoren, arraina bertan ketu eta bertan saltzen dutenez, dastatzeko eman digu pixka bat ogi-zerra fin-finetan. Hitzez ezin da adierazi ahosabaian utzi digun arrasto iraunkorra. Bestalde, herrian bada ardi-gasna, gateau basque, eta Irulegiko ardoa dastatu eta erosteko aukera. Urarekin jarraituz, bisitari asko urarengatik hurbiltzen direla esan behar. Errobi ibaian raffting, ibai-lasterren jaitsierak, hidrospeed, kaiak-jaitsierak... Denetik egiten dute han. Badira horretarako propio sortutako enpresak: Ur Bizia elkartea (00-33 559 37 72 37), Ur Ederra (00- 33 559 37 78 01)... Lurra Lurrari ondo itsatsia dago Notre Dame eliza gorrixka, estilo erromanikoan 1130ean edo Orreagako Kolejiatak eraikitakoa. Etienne Portu Herriko Etxeko langileak ondo ezagutzen du eliza, beharko ezagutu, bera ari baita elizako harriak garbitzen. Berak esan zigun han ere bazirela agotak garai batean eta, beste eliza batzuetan bezala, ate bat zutela haientzat propio egina. Elizaren alboetan, kanposantua. Etiennek, hilarri eta gurutze zaharrak garbitzen ordu askotxo emanak baititu, XVII. mendekoak erakutsi zizkigun pozik asko. Elizaren bazterrean herriko kontrabandistarik famatuenaren etxea, dotore askoa. Ganix Antxordoki zuen izena XIX. mendeko kontrabandista honek. Hona Gure Irratiako lehendakariaren hitzak: 'Lehendabiziko gerla karlistan lagundu zion Don Karlos V.aren bigarren andregaiari muga pasatzen, hura Italiatik zetorren. Eta uste dugu etxe honetan egon zela ezkutuan. Oso ospetsua zen gizona, laguntza asko egin zuena'. Ez zen kontrabandista bakarra izan, alajainetan, jarduera hori inguruko herrietako kultura izan baita. Noëlek, dena den, ez du gai horretan sakondu nahi izan, kazetari harraparien beldur nonbait. Handik ehun bat metrora, Herriko Etxeari itsatsita, trinketea, ikusgarria hau ere, beheko aldea harlauza gorriz inguratua. Goian, berriz, ikusleentzako zurezko balkoi luzea du, Iparraldeko elizek izan ohi duten bezalatsukoa. Bisitariek badute hor sartzea, baita doan jokatzea ere. Beraz, palak eta pilota ere eraman. Trinketetik hurbil Auñamendi mendizaleentzako aterpea. Urtean milaka lagunek hartzen dute ostatu aterpe honetan edo handik kilometro batera dagoen beste etxe moñoñoan (10 lagunetik gorako taldean, laguneko 48 libera. Tel: 00-33 559 37 71 34). Izan ere, Bidarrai mendizaleen biltoki da. Batetik, bertan lo egiten dute GR.10 Hendaia-Port Bou ibilbide nagusian barrena doazen ibiltari ausartek. Bestetik, erdi-mailako 5 mendi polit dauzka herriak gertu asko: Baigura, Hirubelakaskoa, Artzamendi, Iparla eta Kakueta. Mendian aurkitu genuen, bestalde, sineskeriatan murgiltzeko aitzakia: Harpeko Saindua. Artzamendiren azpian dago harpea. Infernuko Zubitik aurrera joan, eta eskuinetara hartu behar da Arouchia baserrira iristeko (Hara joateko, ikus Miguel Anguloren Euskal Herriko Mendiak liburua). Leiendak dio baserri hartako alaba joan zela ardi bila. Etxera ez zen agertzen, eta gurasoak joan ziren haren bila. Halako batean non ikusten duten mendian zulo batean, leize txiki batean, argi bat. Han sartu eta hantxe zegoen beren alabaren gorpua harri bihurtua. Estalagmita bat da harri hura, gizaki baten bizkarra gogorarazten duena. Harpeko Sainduan ohitura da oihalak han lotu, eta estalagmitari darion ura biltzea. Ur horrek azaleko negalak sendatzen ditu: 'Egia esan, oso ona da. Nik askotan eraman dut ur hori. Batzuek diote ur hori erradiaktiboa dela. Beste batzuek ezetz, sufrea daukala pixka bat. Ez dakigu. Baina sendatu egiten du'. Fede handia du horretan Noëllek. Ez hainbeste sainduaren istorioan. Haren ikuspegitik errito paganoak, akelarreak, egiten zituzten lehenago harpean. Elizak azken 100 urteotan bereganatu du hori, beste errito askorekin egin duen bezalaxe. Zalantza izan genuen hiru ataletako zeinetan kokatu Harpeko Sainduarena: lurrean? uretan? airean? Izan ere, hiruretatik baitu. Mendian dago Saindua; izerditan dago beti; eta airetik ere badu, izpirituala baita. Airea Arazo gutxiago izan genuen, ordea, hegazti harrapariak non sailkatu erabakitzeko. Putreak inguru honetan nonahi azaltzen dira hegan, ardiak amildegian behera noiz eroriko zain. Inguru hartan ibilita, erraz aurkituko dituzue ardien azal-puskak, hezurrak, kaskezurrak... Baina harrapari izaera baztertzeko aukera ere badute hango saiek. Handik gertuko mendietan, Baztango Gorramendin, behi hilak uzten dizkiete bazkatzeko. Oraintsu arte Bidarrain bazen toki bat izugarri ederra putreak ikusteko: Itsusiko haitzak. Zirinez betetako horma haietan hamaika habia bazituzten putreek. Handik goitik abereei zelatan egoten ziren hegaztiak patxada-patxadan. Argazkiak egiteko toki mundiala hura. Bestalde, erraz iristeko tokia zen. Artzamendiko errepidean autoa utzi, eta handik 20 bat minutuko ibilaldia egin ondoren hantxe ziren hegaztizaleak. Orain, dena den, Iparla mendira ihes egin omen dute putreek. Baina, hegaztirik gabe ere, paraje ikusgarria da hura. Artzain-txabola baten arrastoen ondoan bada putzu handi bat uretan murgiltzeko. Ur hori amildegian behera erortzen da harri gorria zizelkatuz. Turismo-agentziak toki eskasago asko erakusten dizkigute publizitate-liburuxkatan.