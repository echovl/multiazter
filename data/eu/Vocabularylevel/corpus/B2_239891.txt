Docutec Saudi Arabiaren historia Londresen laguntzarekin sortu zuen Saudi Arabia Fahd erregearen aitak eta petrolioari esker AEBen sostengua lortu zuen. Arantxa Elizegi   Iraganik gabeko herrialdea da Saudi Arabia. Ezerezetik sortua, alegia. Izena bera ere berria du: Sauden Arabia. Abdulaziz bin Abdul Rahman ibn Faisal al Saudek —Ibn Saud— sortu zuen, petrolioaren laguntzaz. Bere familiarenak ziren lurrak eskuratzeaz gain, Meka eta Medina ere bereganatu zituen. 1927 eta 1932 bitartean Arabiako penintsula ia osoa konkistatu zuen. Saudi Arabia izena jarri zion lurralde hari eta bere burua errege izendatu zuen, Erresuma Batuaren sostenguarekin. Handik gutxira agertu zen urre beltza. 1938. urtea zen. Saudiren aholkulari John Philbyk AEBetako enpresei saldu zizkien herrialdeko petrolio putzuak ustiatzeko eskubideak. Etekinak errege-familiaren poltsikora joan ziren. Orduan jaio zen Riad eta Washingtonen arteko adiskidetasuna. Arazoen hasiera Dirua barra-barra iristen zen. Petrolioaren prezioak gora egiten zuen eta urtero milaka turista heltzen ziren Meka eta Medina bisitatzera. Saudek ondo zaintzen zituen bere interesak. Tribuen arteko borrokak eten eta turisten kontra egiten zuten gaizkile taldeak desegin zituen. Baina diru gehiegi xahutzen hasi zen Saud. Hamasei emazte eta berrogei seme-alaba inguru zituen. Haietako bat, Fahd, hautatu zuen bere ondorengo izateko. Oinarrizko ikasketak soilik egin zituen hark eta handik beduinoekin bizitzera —basamortuan bizi den tribua— bidali zuen aitak, «benetako bizitza» zer zen ikas zezan. Ofizialki 1982an hartu zuen aitaren lekua Fahdek. Ordurako munduko petrolioaren %25 ekoizten zuen Saudi Arabiak. AEBekin zituen harremanek arazoak ekarri zizkioten Fahdi. Golkoko Gerra hasi zenean, herrialdean sartzen utzi zien AEBetako soldaduei, eta gatazka amaitzean handik alde egingo zutela iragarri zien herritarrei. Baina ez zen hala izan. Musulmanek ez zuten gustuko euren gune sakratuetan atzerritarrak ikustea. Buruzagi erlijioso askok bere jarrera kritikatu zuten. Estatuburuak berehala erantzun zuen. Dozenaka pertsona atxilotzeko agindu zuen. Handik gutxira hasi ziren erasoak. Horietako batean AEBetako 19 soldadu hil zituzten. Bestalde, irailaren 11ko erasoen erantzuleetako gehienak saudiarabiarrak izateak Mendebaldearen eta Riaden arteko adiskidetasuna mikaztu zuen. Fahdek boterea eskuratu eta berehala petrolioaren prezioa jaitsi egin zen, errege-familiak dirua xahutzen jarraitzen zuen bitartean. Ondorioz, estatuburuak neurriak hartu behar izan zituen, gastuak murriztuz. Osasun arazoak zirela eta, Fahd agintzeko gai izan ez zenean, haren anai Abdulak hartu zuen Saudi Arabiaren ardura. Hark hainbat neurri hartu zituen, demokrazia bultzatzeko asmoz. Esaterako, lehen aldiz udal hauteskundeak egin zituzten joan zen maiatzean. Baina aldaketa horiek itxurazkoak direla salatu dute askok.