Docutec Oker beldurgarriak Beldurrezko zinema akatsez beteta dago. King Kong, Anaconda eta Distira pelikuletan esaterako, argi ikus daiteke genero horretako filmak grabatzen direnean akats handiak egiten direla. King Kong da, seguruenik, zinemako munstro beldurgarriena, eta bere filmean ikus daitekeen akatsa bezain handia da tximinoa bera. Girgiluak protagonista diren eszenetariko batean, kate batzuk hautsiko ditu King Kongek, eta girgiluetako bat eskumako eskumuturrean geratuko zaio. Hala ere, girgilua agertu eta desagertu egingo da eszenan zehar. King Kongek emakume protagonista etxe bateko zabaltzara igotzen duenean, tximinoak ez du girgilua jarrita izango, baina ondorengo planoan bertan izango du berriro ere. Girgilua baina, berriz desagertuko da munstroak trenbide batzuk apurtzen dituenean. Azkenik, filmaren azken eszenan King Kongek berriro izango du girgilua bere eskumutur handian. Fear.com pelikulan ere okerrak aurki daitezke. Zigarro batekin du zerikusia akatsak oraingo honetan. Pertsonaietako batek birritan kentzen du ahotik zigarroa segundo gutxitan. Horrez gain, Natasha McElhone aktorea arropa desberdinarekin agertzen da plano batetik bestera. Argi geratzen da pelikula honetan filmazioetako akatsak larriak izaten direla sarritan. Beldurrezko zineman oker handiak ematen dira, eta Anaconda pelikulako akatsak dira horren erakusgarri. Eszenetako batean, itsasontzi bat ur-jauzi batera hurbilduko da. Itsasontziak nabigatzen jarraituko du, eta orduan emango da akatsa; izan ere, muntaia egin zutenean, plano bera erabili zuten atzerantz, itsasontzia itsasertzetik urruntzen denean. Grabazioan planoa filmatzea ahaztu zitzaien, eta zuten bakarra bi aldiz erabili behar izan zuten. Gainera, eszenan, ur-jauziko urak behera egin beharrean, gora egiten du, eta are barregarriagoa geratzen da. From dusk till dawn pelikulan George Clooney, erosketa batzuk egin eta gero, etxera itzultzen da, eta hanburgesa bat ematen dio Quentin Tarantinori. Dena den, segundo gutxitan, hanburgesa garagardo botila bihurtuko da. Tarantino hanburgesa jaten ari den momentuan garagardoa agertuko da. Hala ere, akatsak ez du asko iraungo, segundo bakan batzuetako planoa baita. Disdira pelikulako okerrak ere aipagarriak dira. Jack Nicholsonek ate bat apurtu nahi du aizkora baten bidez, baina ate hori berezi samarra da: zuloa alde batetik bestera mugitzen da plano batetik bestera. Atea komunetik ikusten denean, zuloa atearen eskumako aldean ikusiko dugu, baina, segundo batzuk geroago, zuloa ezkerreko aldean dagoela ikusiko da.