Docutec Biki eta hirukien kopurua nabarmen ugaritu da oso urte gutxiren bueltan Egunkariko albistea. Azken urteotan gora egin du biki eta hirukien jaiotzak. Ernalketa modu artifizialak,eta ama izateko adinaren atzeratzeak eragin dute. Honen ondorioak eta datuak ematen ditu albisteak. Erredakzioa /donostia Izadiaren gutizia izan dira urte askotan erditze ugariak, noizbehinkakoak. Azken urteotan gehitu egin dira, ordea. Mendebaldeko herrialdeetan batez ere, gero eta ohikoagoak dira. Biki eta hirukien kopuruak bederen nabarmen egin du gora. Ikertzaileen aburuz, bi eragile nagusi daude fenomenoaren atzean: lagunduriko ernalkuntza eta amen adin gero eta altuagoa. Izan ere, ikerketa zenbaiten aburuz emakumeak adinean aurrera egin ahala aukera gehiago dituzte haur bat baino gehiago batera ernaltzeko. Dudarik ez, lagunduriko ernalkuntzaren hedatzeak ere eragin zuzena du erditze ugarien gehitzean. Erresuma Batuan egin berri duten ikerketa baten aburuz, azken urteotan jaiotako bikien laurdena lagunduriko ernalkuntzaren emaitza dira. Izan ere, laborategietan egin ernalkuntzetan obulu bat baino gehiago ernaltzen dira normalean, eta hainbat ezartzen dira kasurik gehienetan amaren umetokian. Badaezpada ere. Ondorioz, bikiak jaiotzen dira askotan. Hirukiak ere bai, maiz. Zenbait herrialdetan, esaterako, azken urteotan hirukien jaiotzak lau aldiz ugaritu dira. Prozesua oso denbora laburrean jazotzen ari da, eta poz ugari eragin baditu ere, arazo berri asko eragiten ari da. Horiek aztertzeko, egunotan Londresen Bikien Ikerketei Buruzko 10. Nazioarteko Biltzarra egiten ari dira. Uztailaren 7a bitartean mundu zabaleko aditu eta ikertzaileen topagunea izango da. Garaiz aurreko jaiotzak Biki eta hirukien artean "zer esanik ez erditzea ugariagoa bada" arazo ohikoenetakoa izaten da maiz garaiz aurretik jaiotzen direla. Ondorioz, sarritan haur ahulak izaten dira oso, beren lehen hilabeteetan. Heldutakoan ere bai batzuk. Londresko Queen Charlottes erietxeko pediatra Elizabeth Bryan argi mintzatu da egunotan Londresen. Hirukiak jaiotzen direnean, esaterako, egoera larriak ugaritu egiten direla nabarmendu nahi izan du. "Hirukien kasuan arazoren bat duen haurra izateko arriskua asko handitzen da". Datuak argiak direla gogoratu du Londresko sendagileak. "Hirukietan, esaterako, garuneko paralisia duen ume bat izateko arriskua hamar aldiz handitzen da", ohartarazi du. Horregatik osasun sistemak errealitate berri horrek sortzen dituen beharretara egokitu behar duela azaldu du. Arreta berezia eta dirutza handia Izan ere, ume horiek arreta berezia eskatzen dute. Eta horrek esan nahi du gero eta dirutza handiagoa gastatu behar dutela mundu zabaleko osasun zerbitzuek beren beharrak asetzen. Sarritan haurdunaldi ugaritan umeak izan berri dituzten gurasoek ere laguntza franko behar izaten dute. Tankera orotakoa. "Horregatik bilkuran diru arazoak zein arazo emozionalak izango ditugu hizpide", azaldu dute Londresko biltzarreko arduradunek. Bikoiztu, hirukoiztu eta laukoiztu egiten baitira arazoak. Familiarekin batera. Elizabeth Bryan Queen Charlottes erietxeko pediatra "Hirukien kasuan arazoren bat duen haurra izateko arriskua asko handitzen da" DATUA 37 ume jaio berritatik bat bikia Bikien kopurua gora eta gora ari da. Oso denbora gutxian, gainera. Orain hamar urte 50 haurdunalditatik bakar batean jaiotzen ziren bikiak. Orain, berriz, 37 ume jaio berritatik bat bikia da.