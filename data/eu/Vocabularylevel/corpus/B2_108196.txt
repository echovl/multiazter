Docutec Andere Alkorta: "Oinetako desegokiak erabiltzeagatik arazo ugari emakumezkoen artean" Hernaniko Osasun-zentro batean tarteka lan egiten badu ere, Zarautzen du Andere Alkortak bere podologia-kontsulta. Han hartu gaitu berak, jende askorentzat buruhauste diren oinak lurrean dituen profesional gazte honek. HABE.-Kallista eta podologoa gauza bera al dira?ANDERE ALKORTA.- Ez, denon ahotan dagoen 'kallista', garai batean azazkalak moztu, txukundu eta gogorguneak kentzen zituenari esaten zitzaion, horretarako ikasketa berezikik egiten ez bazuen ere,. Podologoak ikasketak ditu eta hori baino askoz ere gehiago egiten duen profesionala da. Besteak beste, beharrezkoa denean plantillak jarri, gaizki ibiltzeak sor ditzakeen arazoak saihestu, tratamendua aginduz zenbait arazo zuzendu... etab. HABE.- Non ikasten da podologia?A.A.- Nik Madrilen ikasi nuen baina badira beste hainbat eskola ere: Bartzelonan, Galizian, Valentzian, Asturiasen... Uste dut, gainera, zenbait zentro pribatu ari direla gaur egun podologia-ikasketen eskaintza egiten. HABE.- Zenbat urteko karrera da?A.A.- Hiru urtez ikasi behar da. HABE.- Gogorra iruditu al zitzaizun?A.A.- Ez, dena bezala, horretan jarri behar burua. Bestela, ezin esan aparteko lanik eman zidanik. HABE.- Ikasketak bukatuta, lanean. Lan polita al da, benetan? Badirudi denbora guztian oinak, azakalak, maskurrak eta horrelakoak ikustea ez dela oso gauza gustagarria...A.A.- Lan polita da, benetan. Azazkalak eta alde batera utzita, askok ikusten ez dituzten beste alderdi batzuk ere badituelako: plantillak egitea, ibileran jendeak dituen arazoak aztertzea... etab. HABE.- Arazoak aipatu dituzu, Zein dira arazorik arruntenak?A.A.- Lehen aipatu ditudan gogorguneak, maskurrak, babak, oin zapal eta makurrak mailu-behatzak, juanikoteak HABE.- Arazo horiek berdin ematen al dira gizon eta emakumeen artean?A.A.- Ez, batez ere emakumezkoen arazoak izaten dira. Oinetako desegokiak erabiltzeak eragindakoak. HABE.- Zer aholku emango zenioke jendeari horrelako arazoak saihesteko?A.A.- Puntan zabalak diren zapatak erabiltzen saiatzea, oso takoi altuak ez dutenak; bestela, bertan jartzen dugu gorputzaren karga osoa, oinaren kaltetan. HABE.- Eguraldi onarekin hondartzara joaten denak asko nabaritzen du hondar artean ibiltzearen eragina. Azala lehortu ere egiten da. Zainketa berezirik behar al da?A.A.- Hidratatzea da garrantzitsuena. Behar adina krema ematea, batez ere. Hortik aurrera, lehen aipatu ditudan hainbat kontu: oinetako egoki eta erosoak erabiltzea, maiz aldatzea, oinak ongi lehortzea eta jende asko dabilen tokietan babestea, adibidez, dutxetan, igerilekuan...etab. HABE.- Aholku orokor bezala, zenbatero joan beharko genuke podologoarenera?A.A.- Pertsona bakoitzaren araberakoa da hori. Arazorik ez daukanak urtean behin edo bitan egin beharko luke bueltatxo bat, errepasoa emateko. Arazoren bat duenak, aldiz, maizago. Badakizue, beraz, zer egin zuen oinak osasuntsu mantentzeko. Ez ahaztu Anderek emandako aholkuak eta, arazorik baduzu, jo espezialistarengana.