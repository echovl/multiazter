Docutec Iñaki Petxarroman-ekin hizketan Iñaki Petxarromanek Gaztelakoak ditu gurasoak. Baina umetan hasi zen euskara ikasten, Iñaki eta bere anaiari bizilagunak euskaraz egiten baitzien. Horrela hasi zen Iñaki euskaraz jabetzen, baina 15 urterekin ahaztua zuen euskara. Orain 30 ditu. Bere jaioterriko udal euskaltegian hasi zen euskara ikasten Iñaki, Lasarte-Orian. Han urtebete pasatxo egin zuen. Gero, inguruko barnetegi batean aritu zen hiru astez. 1. Zein da, zure ustez, ikasteko modu hobea: bakarka ala taldean, ala biak batera? Oinarrizko ezagutza teorikoa bakarka ikas daiteke, liburuen bidez eta. Baina, hizkuntza komunikatzeko denez, taldea beharrezkoa da. 2. Zer da irakasle batengan gehien estimatzen duzuna? Dakiena ahalik eta modurik ulergarrienean azaltzea. 3. Nolakoa zen zure ikaskide-taldea? Ez zen bakarra, baina euskaltegian sartu nintzen lagun batzuk zebiltzalako, eta gehienak gazteak ginen. Lagunengatik sartu nintzen. 4. Zein zen gehien gustatzen zitzaizun ariketa-mota? Zergatik? Zergatik ez dakit, baina ni beti ibili naiz suelto hitz egiten. Hartu gai bat, eta hitz egin, eztabaidatu. 5. Gustuko al zenituen ikasgelatik kanpoko ekintzak? Barnetegian izaten genituen, Zizurkilen, mendira joan eta. Udan zen, eta eskertzekoa zen kanpora ateratzea, giroa aldatzeko. 6. Zer ikasten da beste ikasleengandik? Hori ez da eteten, beti ikasten da ikasleengandik. Ikusten duzu ze aurrerapauso egiten dituen, zuk esaten ez dakizkizun hainbat gauza berak nola esaten dituen, eta askotan arreta handiagoa jartzen diozu ikaskidearen jardunari irakaslearenari baino. 7. Zerk edo nork lagundu dizu gehien euskara ikasten? Neure borondateak. Hori gabe ezin da ezer egin. Benetan sinisten baduzu ikasi nahi duzula, eta edozein egoeratan balio dizula, ikasiko duzu. Eta giroa ere garrantzizkoa da. Nik uste dut euskaldundu unibertsitatean egin nintzela, hor murgildu nintzen euskaran, hor alfabetatu, nolabait esateko. 8. Laguntzen dute teknologia berriek euskara ikasten? Orain 15 urte ez zegoen ordenadorerik, baina lagunduko ahal dute! 9. Gramatikazko arauak zer dira zuretzat, lagungarriak, oztopo, gehiegi dira agian? Beharrezkoa da oinarri teoriko bat, batez ere Euskal Herrian, hizkuntza gutxitu bat dagoen tokian. Alemanian bazabiltza alemana ikasten, entzute hutsarekin ikasiko duzu hizkuntza, gramatikara propio jarri gabe, baina hemen ez da hori gertatzen. Batez ere hizkuntza bere osotasunean ikasi nahi baduzu, ahozkoa, idatzia_ ezinbestekoa da gramatika. 10. Zer da ikasten errazena gertatu zaizuna? Zergatik? Ez dakit zergatik, agian lotsarik izan ez nuelako, hitz egitea; frantsesarekin ere berdintsu gertatu zait. 11. Nola konbentzitzen duzu zeure burua ikasten jarraitzeko? N i euskaraz bizi naiz %85ean ia, eta horrela beti ari zara ikasten. 12. Zertarako ikasi nahi zenuen euskara? Euskal Herriko hizkuntza delako, eta nire inguruan bazebiltzalako beste batzuk ikasten. Eta pentsatzen nuelako egunen batean baliagarria izango zitzaidala. 13. Une honetan non erabiltzen duzu euskara?Lanean, bistan da. Gurasoekin salbu, ia toki guztietan, ze arlo batzuetan hobeto moldatzen naiz euskaraz gaztelaniaz baino.