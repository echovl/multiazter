Docutec Finantzabide etiko eta solidarioa Finantza erakundeen jokaera sozialki kaltegarria izan daitekeenez, finantziabide zuzenagoen aldarria egiten du aditu kataluniarrak. Inbertitzaile eta mailegu hartzailearen arteko zubi lana egin nahi du, proiektu zuzenagoak bultzatzeko. LUIS KARLOS GARCIA Arcadi Oliveres, FETS (FINANTZABIDE ETIKO ETA SOLIDARIOA) TALDEKOA ETA EKONOMIA KATEDRADUNA: «Arriskua dago bankuek fondo etikoak eratu eta kosmetika huts gisara erabil ditzaten» Modan da osagai etikoa finantza eginkizunetan sartzea, eta, Arcadi Oliveres Ekonomia katedradun katalanaren irudiko, «arriskua dago banku edo kutxek diru-fondo berde edo alternatiboak eratzeko, baina beste negozio batzuk estaltzeko kosmetiko huts gisara».   Arcadi Oliveres Gasteizen egon da banka etikoaz antolatutako rdunaldietan, eta, besteak beste, parte hartzen duen FETS (Finantzabide Etiko eta Solidarioa) taldearen eskarmentua azaldu zuen. Esaidazu edonoren esku dagoen zerbait finantza zein ekonomia alternatiba bidezkoak bultzatzeko? Aurrezkiak nor bere ikuspuntuekiko koherenteak diren inbertsioetan izatea. Gerrak amorratuta gaude, eta, agian, gure aurrezkiak dauden inbertsio edo pentsio fondoek inbertitzen dute gure pentsamoldearen aurkako jarduera bultzatzen duten enpresetan. Jendeak ulertu behar du inbertsioak hautatu behar izate hori. Bestetik, jendeak jakin behar du ekimen sozialeko iniziatiba askok nekez lortzen dutela ohiko mailegua (ez dute abalik-eta), baina oso egitasmo interesgarriak dira. Haiei dirua eman beharko litzaieke aurrera egin dezaten. Hortaz, aurrezkiei destino bidezkoa eman nahi dienaren eta finantzabidea behar duenaren arteko zubia jartzen du banka etikak, premia biak lotuz: inbertsio koherenteak eta finantzabide ohi baino errazagoa. Jende askok dio ekimen horiek guztiak ez dutela ia ezer lortzen. Erantzukizuna uxatzeko aitzakia al da? Gaur egun esperientzia garrantzitsuak daude mundu osoan banka etikan edo inbertsio fondo alternatiboan, eta emaitza onekin, ekonomiko zein sozialak. Ez soilik Bangladeshen mikrokreditoarekin; baita kredito-kooperatibekin ere Norvegian edo Afrikan. Ezertarako balio ez duela esatea aitzakia da. Konpromiso politikoak esparru ekonomiko-finantzarioetara ez eramatea 'barkatuta' dagoela pentsatu izan da. Konpromisoak izan behar duenaren uste zaharra da? Jakina baietz! Esan nahi baita koherentzia behar dela helburu zein bitartekoetan: ezin da kanpo zorraren ezabaketa eskatu eta, zeharka bada ere, hori guztia sustatu. Kontraesanak baditugu, baina koherentzia pixkat, posiblea ezik, premiazkoa ere bada bizitza arrazionaltzeko. (...) Aurrezki kutxen rola kritikatzen duzu zuk? Aurrezki kutxek jatorrietara jo beharko lukete atzera, sortu zireneko arrazoiei ez baitiete gaur egun aurre egiten. Ez dira sozietate anonimoak, eta, beraz, ez lukete etekina bilatu beharko. Baina legeak aldatuz joan dira, eta gaur egun aurrezki kutxa batek banku baten gisara jokatzen du. Hala, etekinen zati handi bat ez dute obra sozialera bideratzen, inbertsio edo espekulaziora baizik. Gainera, gaur egun kutxen obra soziala ezin da sozialtzat hartu: hasieran behartsuen aldeko lana zen, baina Ongizatearen Estatuaren aitzakiaz, bertan behera utzi dute. Finantza-entitateek bermerik eman beharko lukete gure diruarekin egiten dutenaz? Ez derrigorrez. Entitate horiek kapitalistak dira, eta badakigu etekina dutela helburu. Bermea eman behar du banka etikak. Eta hemen arrisku bat dago: hau guztia, ekologiarekin gertatu bezala, moda bilaka liteke, eta ohiko banku edo kutxek fondo berde, etiko eta alternatiboak eratzea, soilik kosmetika huts gisara beste negozioren bat estaltzeko.  kanpo zorra: «Ezin da kanpo zorraren ezabaketa eskatu eta, zeharka bada ere, hori guztia sustatu» aurrezki kutxak: «Aurrezki kutxek jatorrietara jo beharko lukete atzera» bitartekoak: «Gizarte egitasmo eraldatzailea nahi bada, bitartekoak era berdinekoa behar du» propaganda: «Askok kode batzuk onartu arren, sarritan propaganda hutsa besterik ez da