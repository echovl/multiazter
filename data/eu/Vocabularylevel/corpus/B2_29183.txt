Docutec Ezohiko bideak Lehengoan, etxera bidean, bazter utzi nituen betiko metroa, betiko espaloia eta betiko errepidea, eta ezohiko bidetik oinez joan. Sarriago egiten nuen lehen. Azken aldion, zoritxarrez, utzi xamar nuen ohitura osasungarri hori. JOSU LARTATEGI /  Batzuetan komeni egiten zaigu betiko bidetik, egunero korritzen dugun errepide, metrobagoi, autobuslinea edo tranbialerro zuzen eta ohikoetatik apur batean urruntzea. Urruntzea eta ikustea betiko gure erreferentziez gain zer beste erreferentzia dagoen, zer beste jende, zer beste etxe, farola, zuhaitz edo usain dabilen bazterretan. Izan ere, ohitu egiten gara mekanismoari jarraitzen, egunerokoa ohiko bihurtzen, aniztasuna izan litekeena uniformitate bihurtzen. Betiko bideak mekanikoki egitearen egiteaz dena zaigu hiperrezagun, ohiko eta arrunt. Ezerk ez gaitu harritzen, ezer ez baitugu aldatzen. Akabuan metroko beste bidaiarien aurpegi eta janzkera ezagutzen dugu. Errepideko betiko paisaiak betiko argia izaten du. Etxerako gure espaloia beti izaten da bera, ez dugu inongo zeharbide edo luzabide, okerbide edo errebuelta interesgarri hartzen. Irudi luke Fritz Langen "Metropoli" hartako giza inurrien modukoak garela. Baina, mundua elementu askok osatzen dute; ez soilik aurrejarritako gure bide ezagunek. Lehengoan, etxera bidean, bazter utzi nituen betiko metroa, betiko espaloia eta betiko errepidea, eta ezohiko bidetik oinez joan. Sarriago egiten nuen lehen. Azken aldion, zoritxarrez, utzi xamar nuen ohitura osasungarri hori. Bada, bide berriari ekin eta kolore desberdinak ikusi nituen gizon-emakumeen azaletan; askotariko begiradak atso-agureen aurpegietan; doinu mota ugari neska-mutikoen berbakeran; musika, janzkera eta maitasun aniztasunak inguratzen ninduela sumatu nuen. Eta gustura sentitzen nintzela ere sumatu nuen. Hiri handietan sumatu ohi dira bereziki halako kontuak, antza. Nik neuk behintzat Bilbon baino ez ditut sentsaziook antzematen (beste toki batzuetako aniztasuna oso behin behinekoa da, izan ere: emakume kolonbiarrak goizean autobusez heldu eta, eguerdian, garbikuzien ostean, berriz autobusera beren benetako bizilekuetara bueltatu). Etengabeko aldaketetan sarturik gaudela begi-bistakoa den arren, aldaketok egunik egun ere gertatzen direla egingo nuke. Bai eta ordurik ordu eta segundorik segundo ere. Begira, bestela, ezohiko bide-espaloiei.