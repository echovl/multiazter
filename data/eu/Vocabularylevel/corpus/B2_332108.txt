Docutec Mamografia Sendagilea: Egun on. Aspaldi etorri barik, e! Zer dugu, ba? Martiarena: Urteroko bisita. Lantokian analisiak egin dizkigute eta horien berri ematera etorri naiz. Sendagilea: Ondo da. Eta zer moduz zaude, ba? Martiarena: Ondo. Ezer apartekorik gabe. Analisietan ere dena ondo atera zait. Sendagilea: Utzi begiratzen. Primeran daude, bai. Zure historian jasoko ditut emaitzak. Zenbat urte dituzu orain? Martiarena: 50 beteko ditut aurten. Sendagilea: Sekula egin al duzu mamografiarik? Martiarena: Ez. Zer, ba? Sendagilea: Badakizu: emakumeetan bularreko minbizi-kasuak ez dira hain arraroak, eta adin batetik aurrera komeni da jarraipena egitea. Martiarena: Analisietan ez zen, ba, ezer aterako? Sendagilea: Ez, zaude lasai. Kontua da Osakidetzak gomendatzen duela 50 urtetik gorako emakumeei bi urtez behin mamografia egitea. Frogatuta dago garaiz detektatzea bezalakorik ez dagoela bularreko minbiziari aurre egiteko. Martiarena: Eta zer da mamografiaren kontu hori? Entzun, entzun dut, baina orain arte ez diot kasu handirik egin. Sendagilea: Titien erradiografia bat besterik ez da mamografia. Titia plaka baten gainean jarri eta beste plaka batekin estutu egingo dizute. Bular bakoitzaren bi proiekzio egingo dizkizute, bat albokoa eta bestea goitik beherakoa. Martiarena: Minik ematen al du? Sendagilea: Deserosoa bada, baina normalean ez da mingarria izaten. Hala ere, badira emakumeak mina sentitzen dutenak. Martiarena: Eta ez al da arriskutsua? Sendagilea: Arriskua txikia da, erradiografia arrunt batena bezalakoa. Martiarena: Ezer berezirik egin behar al dut proba horretarako? Sendagilea: Ez. Orain txanda hartu, eta joan aurretik esango dizute zer egin.