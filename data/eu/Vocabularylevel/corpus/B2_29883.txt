Docutec Cluster Exhibition Center, cluster, prime-time... Martxa honetan, baietz laster ingelesez ez dakien hiritar protestari sorta batek manifa antolatu! ANJEL LERTXUNDI / Gustatu egin zaigu hitza, ez dago zalantzarik, bazter guztietan clusterrak ateratzen hasi baitzaizkigu, udaberri euritsu amorragarri honetan perretxikoak baino ugariago. Alor bereko hainbat iniziatiba uztartu behar direla ekimen berean? Cluster bat! Gaur bai eta bihar ere bai, ezagutzaren clusterra edo prentsaren clusterra bezalakoak jaiotzen ari zaizkigu. Iniziatiben ekimen biltzaile bati sorta, mulko, sare edo antzeko zerbait deituko bagenio, gaztelaniadunek ez lukete ulertuko. Conglomerado deituko balitzaio, euskaldunok kexatu egingo ginateke. Jaun-andreok, ingelesez deituta arazo hori gainditzen dugu! Ingelesa dugu arazo linguistikoen panazea! Eta ukitu global halako bat ematen diogu gainera asmazioari! Exhibition Center, cluster, prime-time... Martxa honetan, baietz laster ingelesez ez dakien hiritar protestari sorta batek manifa antolatu!