Docutec Neurriaren inportantzia Gaur egungo edertasunaren parametroetan sartzeko, emakumeak bular oparoa behar du izan. Gerri estua eta mokorrik apenas. Eta hortxe dago koska, ez dela era horretako emakumezko naturalik existitzen. JASONE OSORO Horixe baduela garrantzia, askok kontrakoa esaten duten arren. Gaur egungo edertasunaren parametroetan sartzeko, emakumeak bular oparoa behar du izan. Gerri estua eta mokorrik apenas. Eta hortxe dago koska, ez dela era horretako emakumezko naturalik existitzen. Edo, izatekotan, milioi baten artean bakarra dago munduan. Pasarelatan, flakak eta bularrik gabeak, ipurdiaren tokian hutsunea eta belaun beteen lekuan hezurra. Hezurra eta azala, horratx. Bular oparoa dutenak, gehien-gehienak operatuta daude. Eta gu haiei begira, beraiek bezalakoak izateko inbidiatan. Treintaiseixa sartzeko irrikan. 36 edo S. Hara, aspaldian atera den neurri berria, XS, super-super txikia. Hori bai, irudia zuritze aldera edo, anorexia eta bulimiaren kontrako kanpainak egiten dira, elikadura orekatuaren garrantzia azpimarratzen dute eta kanpokoa baino barruko edertasuna askoz inportanteagoa dela sinestarazi nahi digute. Nahi eta ezinaren arteko borroka. Oso ohituak baikaude ispiluaren aurrean jarri eta itsusiak iruditzen zaizkigun atalak gorrotatzen. Eta ahaztu egiten zaigu neurririk inportanteena ez dela gerri bueltak ematen duen zenbakia, edalontzia erdi betea ikustea baizik. Askoz errazagoa egiten zaigu baina defektuak identifikatu eta handitzea, bertuteak ezagutu eta lantzea baizik. Beldurrak XL neurria dauka. Mamu erraldoia da, eta egunero ateratzen da gure barneko zirrikituren batetik gauzak ez ditugula ondo egin esateko, ez garela gai oroitarazteko. XS kamiseta estuen azpian ito nahi dugu XL harrapakaria, munstroa akabatzeko modu bakarra balitz bezala. Eta ez gara ohartzen ondo sentitzea neurtuko duen metroa gure esku dagoela.