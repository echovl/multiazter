Docutec Goitik behera Iritzi artikulu laburra. Politikariei buruzko iritzi ezkorra azaltzen du. Euskal Herriaren egoera tamalgarria azaltzeko historiako pasarte bat dakar, bukatzeko G. Garcia Marquezen zita eder bat JESUS MARI MENDIZABAL /Gaztelaniaz ez jakiteagatik, gaurko egunez 1625ean, Berriatu, Ereño eta Muxikako ordezkariak ez omen zituzten onartu Gernikako Juntetxean. Goitik behera begiratuko zieten, hiri nagusitik alboko herrixketako juntakideei, gutxietsiz, arlotetzat joz, bazterrera eraginez... Maisu Juanek zaldi gainetik bezala, Peru Abarca oinezkoari. Harrezkero gure bizialdira bitarte (euriak euri, haizeak haize), proportzioak apenas aldatu zaizkigun euskal herrietan. Ezpada, jakina, gaur gaztelaniaz hizketan ez dakienik ez dagoela inon alerik ere, hala Gernika-Lunon nola Aralar-Enirion. Maisu Juanek (politikari 'hizjarioteak') euskaran ez du hobera egin, baina erdaran lehen baino ere airosoago dabil. Peru Abarcak, berriz, (baserri-kume indigenak, alegia) erdaran egoki moldatzen ikasi du, baina bere hizkera, euskara, herdoildu egin zaio eta trakestu. Kanpoko haize-euri bortitzen erasoak eraso (hemen ez baitu egundo atertzen: bisu-tsa eta aldagoia sarri, hegotik zein iparretik), etxekoon arduraren motzagatik batez ere, gain behera dator aitaren etxea, bere zurajea pipiak joa; amaren sua txingar epeletan da, azkenetan. Laguntza premia larrian gaude. Nik hala ikusten dut, behintzat. Nik. Baina politikariek ez. Horiek, Maisu Juan boto biltzaile horiek, egunotan goitik behera ari zaizkigu larderiaz. Horiek aterako dizkigute babak eltzetik, porlos! Horiek eutsiko diote gure etxeari, haize emango gure suari, porlos! Hitzak luze, ekintzak motz; lepoa lodi, memoria mehe, horiek. Horiekin goiz albako esperantza, arratsean etsia. Horiei, García Márquezen atzena: «Inork inori goitik behera begiratzeko eskubiderik ez dik; ezpada altxatzen laguntzeko».