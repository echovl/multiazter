Docutec Dibortzio lasterra Dibortzio lasterrak martxan jartzeko legeak aurki urtea beteko du. Ezkontzen haustura erregulatzeko lege berria onartu zuen Madrilgo Kongresuak eta uztailaren 8ko Legeak Kode Zibila eta Prozedura Zibilaren Legea aldatu. Zenbait komunikabideek dibortzio lasterraz hitz egin zuten, izan ere, dibortziorako protokoloa, tramiteak azkartzen baitzituen legeak. Lege berriaren arabera, ez dago arrazoitu beharrik, eta ez da behar, ezta ere, dibortzio aurreko banantzerik. Eta ezkondu ondorengo dibortzioa eskatzeko gutxienez hiru hilabete itxaron behar direla, hori dio legeak. Ondorioz, dibortzioak estatu espainiarrean erruz ugaritu dira. Dibortzioak ugaritzen Espainiar estatuan 1981ean onartu zen Dibortzioaren Legea eta orduz geroztik aldaketa bakarra izan du, iazko uztailean. Emaitzei begiratu besterik ez dago. Dibortziatzeko epealdiak legeak laburtu zituenez, hausturak ugaritu egin dira. 2005ean Espainiar estatuan 141.424 bikote banandu ziren, aurreko urtean baino %9, 82 gehiago. Espainiako Instituto Nacional de Estadística delakoaren arabera, gaur egun haustura-eskaerak honela daude: %80 dibortzioei dagokie eta %20 banantzeei. Zer dela eta aldaketa hau? Legeak aurreikusten du bikote bat banantzea, baina hori ez da nahitaezko baldintza dibortzioa eskatzeko. Ezkondu osteko hiru hilabete pasa eta jada eska daiteke dibortzioa, eta arrazoi honegatik, apenas sei hilabeteetan, bikote asko hautsi da. Baina, bada arazorik. Aurrerapausotzat jo da zaintza-eskubide partekatua. Baina, ezkontideak ados daudenean bakarrik aitortzen da eskubide hori. Hiru hilabete eskasera 1981eko Dibortzio Legea indarrean egin dituen urteak 25 izan dira, eta iaz aldatu zen. Uztailaren 8ko 15/2005 Legeak Kode Zibila eta Prozedura Zibilaren Legea (PZL) aldatu zituen, banaketei eta dibortzioei zegokienez. Esan bezala, haustura-eskaerak egiteko epealdiak laburtu egin direnez, dibortzio lasterraz hitz egin dute batzuek. 1981eko legearen arabera, bikotearen ezkontza-egunetik urtebete pasa arte ezin zen banantzeko eskaerarik egin, eta beste urtebete gehiago pasa behar zen dibortzio-eskaera egin ahal izateko. Gaur egun, berriz, banandu nahi duen bikoteak egin dezake, baina banantzea ez da beharrezkoa dibortzioa eskatzeko, beharrezkoa den bakarra da ezkontza-egunetik hiru hilabete igarota izatea. Salbuespenak ere badira, etxeko tratu txarrak medio, norbaitek hiru hilabete horiek bete aurretik dibortzioa eskatu nahi badu, egin dezake. Badira aldatu ez diren gauzak ere. Dibortzio-eskaera aurkeztu egin behar da, hori lehen bezalaxe dago. Eta ezkondutakoak dibortziatuko badira abokatu bat behar dute, eta prokuradore bat. Haustura bi bikotekideen adostearekin gauzatzera badoa prokuradore eta abokatu berberak izan ditzakete bi aldeek. Hitzarmen arau-emailea ere egin beharko dute hausturaren baldintzak jasotzeko eta itxaron epaileak dibortzioa onartu arte. Haustura eskatzeko epealdiak laburtu egin direnez, ezkondu askok jo du dibortzioaren bidetik. Dibortzio-eskaera aurkeztu eta hilabete eta erdira edo bi hilabetera ematen da epaia. Epaia hain azkar ematen laguntzen du lege berriak. Hain juxtu hori du berrikuntzetako bat. Lege berri honek eta Kode Zibila aldatzeak zer ekarri duen aztertzen du Botere Judizialaren Kontseilu Nagusiaren txosten batek, eta hor esaten denez, adostutako dibortzioak %80,93 gehitu ziren (28.612 izan ziren 2004an eta iaz 51.768) eta adostu gabeak %70, 32 (20.888 izan ziren 2004an eta iaz 52.074), baina banantzeak %32, 6 gutxitu ziren (77.273 izan ziren 2004an eta iaz 52.074). Batak eta besteak zenbatuta, iaz estatu espainiarrean 139.419 ezkontza hautsi ziren, 2004an baino %10 gehiago. Beste berrikuntza batzuk Dibortzioa eskatzeko bete beharreko epea murriztuta, merkeagoa da dibortziatzea. Lehen bikoteak 2.500-3.000 € ordaindu behar zituen, hori banantze adostua bazen. Orain, horrelakoetan, erdi-prezioan ateratzen da dibortzioa, prozesua ere denbora-erdian gauzatzen delako. Eta zertxobait garestixeago, 2.000 € inguru, adostasunik ez badago. Zeren adostasunik ez dagoenean, epaiketan erabakitzen da dibortzioaren nondik norakoa. Beste ekarpen batzuk ere egin ditu lege honek. Ekarpen horiek ez dute dibortzioa merkatuko, baina bikotekideen nahigabea gutxitu bai. Zergatik dibortziatu? 1981eko legearen arabera, dibortzio-eskaerak azaldu egin behar zuen dibortzioaren zergatia. Ezkontzeko elkarbizitza benetan etenda egon behar zuen urtebetez gutxienez. Hori edo bestela dibortziatzeko eskaera zuritu egin behar zen, adibidez, norbait fidela izan ez zela ziurtatuz. Iaztik aurrera, dibortziatzerakoan ez dago zergatia aurkeztu beharrik. Nahiko da bikotekideetako batek eskatzea, eta onartu egingo zaio eskabidea. Lan-banaketa Kode Zibilaren 68. artikuluak dio ezkontideek betebeharra dutela, elkarrekin bizitzekoa, bestearenganako fideltasuna izatekoa, eta elkar sorostekoa. Baina iaz geroztik hori ez da nahikoa, etxeko ardura ere elkarren artean eraman behar dute, eta euren bizkar hartu legokeen edozein ondorengo edo aurreko ahaideren zaintza eta arreta. Adiskidetzea. Gai honi dagokionez, Kode Zibileko 97. artikuluko lehen paragrafoa aldatu egin da. Orain berradiskidetzea banantze-prozedurari bukaera ematen dion prozesua da. Eta epaia eman behar duen epaileari berradiskidetzearen berri eman behar dio bikoteak. Desoreka ekonomikoa. Aipatutako 97. artikulu hori berridaztean konpentsazio-pentsioaz hitz egiten da. Ezkontideren bati banantzeak edo dibortzioak desoreka ekonomikoa sortzen badio bestearenganako, hots, ezkonduta baino egoera kaskarroagoan geratzen bada, konpentsazio-eskubidea du. Pentsio hori behin-behinekoa izan daiteke, edo behin-betikoa. Eta gerta liteke, baita ere, konpentsazio-pentsio hori guztia jasoaldi bakarrean eskuratzea. Pentsioa bermatzeko funtsa. Seme-alaben mantenua amaren esku geratu nahiz aitaren esku, ez badute eginbehar hori behar bezala betetzen, Gobernuak bere gain hartuko ditu gastuak Pentsioa Bermatzeko Funts bati esker. Funts honetatik aterako da baita ere konpentsazio-pentsioa ez ematearen ondorioz jarri beharreko dirua. Azken honetarako legeria berezia dago, legeria honek erabili beharreko estaldura-sistema zehazten du.