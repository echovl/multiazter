Docutec Porrua Porruari buruzko informazioa. Baratxuria eta tipularen arteko barietatea da porrua. Antzinatik erabili izan da sendagai gisa.Gordinik zein egosita jan daitezke, hotzak zein beroak. Eskasia garaietako jaki izatetik aukerako mahaietan egotea lortu du. Nola porrusalda hala vichyssoise Baratxuria eta tipularen arteko barietatea da porrua. Oso barazki ezaguna Kantauri aldean, Erriberan, berriz, ezezaguna ia. Porru mota ezberdinak daude: uda, udazken eta negukoa. Udakoa txiki eta samurragoa da eta negu eta udazkenekoak, berriz, zapore biziagoa du. Porruak ia min guztietarako erremedioren bat badu. Antzinatik erabili izan da sendagai gisa. Porruaren salda libragarria da. Oliba olioarekin egositako sei porru sabelpean igurtziz, gernuaren infekzioari eta likidoen erretentzioari aurre egiten zaio. Irakindako porruak azalaren zahartzearen aurka oso erremedio ona dira. Porruaren zukuak, ogi apurrekin nahastuta, erlakaiztak murrizten ditu. Esneari gehituz azaleko negelen aurka ukendu hoberik ez dago. Porruen hostoak zaurien gainean jarri ohi dira osatzeko. Intsektuen ziztada arintzeko porruaren buruarekin igurtzi. Gordinik zein egosita jan daitezke, hotzak zein beroak. Odolkien osagai nagusienetako bat dira eta, oliotan erregosi ondoren, hainbat saltsa, pure, pastel eta hostore egin daiteke. Porrusalda izan da Euskal Herriko neguko ia ezinbesteko afaria urte askotan. Bi porrusalda mota daude: bata, patata, azenario eta olioarekin baino egiten ez dena; eta bestea, bakailao lehorraren isatsa gehitzen zaiona. Iparraldea beste osagai batzuk ere izan ohi ditu porrusaldak: ahatearen koipea, hegoak, hankak, lepoa, izterrak eta baita gibela ere. Goizean porrusalda, eguerdian azak; aixe kabitzen naute ipurdian galtzak; eskasia garaietako jaki izatetik aukerako mahaietan egotea lortu du porru xumeak. Vichyssoise-ren asmatzaileari zor diogu hori. Euskalduna omen, 1939 urtean Frantzian Espainiako enbaxadore zen Jose Felix Lekerika bilbotarraren sukaldaria, alegia. Ohiko porrusalda xehe-xehe egin eta krema bihurtzea bururatu zitzaion. Esnegaina gehitu eta hozkailuan sartu zuen. Izan ere, vichyssoise ospetsua, Vichy hiriaren omenez jarritako porrusaldaren lehengusu ospetsua, krema hotz eta leuna baino ez da.