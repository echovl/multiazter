Docutec Aldundiak 367 milioi itzuli ditu Bizkaian, 523.664 lagunek egin dute iazko errentaren aitorpena. Gehienek dirua hartu dute bueltan, baina ordaintzea ere tokatu zaio askori. Perretxiko bilketa arautzea erabaki du hainbat udalerrik. Perretxikoak biltzeko baimenak Nafarroako Auritz eta Garralda udalerriak baimenak kaleratzen hasi dira, bertaratzen direnek herriko zelai eta basoetan perretxikoak hartu ahal izateko. Perretxikoak biltzea gero eta nekezagoa bilakatzen ari da Euskal Herrian. Horren arduradun dira, besteak beste, Nafarroako hainbat herritan ezarritako barruti babestuak. Gainerakoan, hainbat urtetan egindako bilketa neurrigabeek eragindako kalteak dira perretxikoen zaleen traba nagusia. Izan ere, nahiz eta aurtengo uzta oso oparoa izan, baliteke gehiegi biltzeak kalte handiak eragitea etorkizunean basoetan. Udazkena iristear dagoenean hasten dira perretxikoen zaleak basoetara joaten. Batzuentzat zaletasuna bada ere, beste batzuentzat ogibide ere bilakatzen da hilabete urte sasoi horretan. Perretxikoek, ordea, denbora-pasa bikaina ez ezik, arriskuak eta alderdi ez hain onak ere berekin dituzte. Alderdirik kaltegarriena agian perretxikoak jateagatik pozoitzea bada ere, inguruko mendi eta basoek urtaro horretan izaten duten presio eta kaltea ere kontutan hartzeko modukoa da. Izan ere, perretxikoek lan handia egiten dute basoak mantentzen. Hori dela-eta, urtero-urtero hainbat kolektibok begirunea izan dezatela eskatzen diete perretxikoak biltzera doazenei. Gomendio arruntenak dira perretxiko kopuru mugatua eramatea etxera, ondo osatuta dauden aleak besterik ez hartzea edota perretxikoak saski batean jasotzea. Gomendio horiei kasu egitea funtsezkotzat jotzen du Pedro Arrillagak, Aranzadi Zientzia Elkarteko kideak. Izan ere, Aranzadiko adituaren esanetan, perretxikoak neurririk gabe biltzeak perretxikoen espezieak ez ezik, basoak eta zelaiak ere kaltetzen ditu. Bere esanetan, gainera, urte sasoi horretan egiten diren perretxiko bilketa neurrigabeek datozen urteetakoak kaltetzen dituzte, izan ere perretxikoak ongi osatu gabe biltzen badira, ez dute beren haziak berriz ere lurrera botatzeko astirik izaten. Arrillagak perretxiko asko kontsumitzeak dakarren arriskua ere aipatu nahi izan du. Nabarmendu nahi izan du, gainera, batez ere kontu handia izan behar dela, azken egunotan amanita faloide izeneko perretxiko ugari azaldu baita basoetan. Beste espezie batzuk ere aipatu ditu, esate baterako, orain arte kaltegarria ez zen tricholoma equestrek zenbait pertsona toxikatu zituen iaz. Adituek emandako gomendioak nahikoa ez eta, zenbait herritan bestelako neurriak ere hartu dituzte.. Aurizko alkateak, Iñaki Cilvetik, jakinarazi duenez, beren lurretan perretxikoak bildu nahi dituen edonork horretarako baimen bat eskuratu behar du. Baimena eskuratzeak, ordea, zenbait arau onartzea dakar. Neurri horrekin herriko zelaietan eta basoetan egun gutxitan egiten den kaltea ekidin nahi dute. Herriko alkatea, hala ere, ez da oso kontent ageri hartutako neurrien emaitzekin «bakoitza bere kasa dabil», erantsi du. Bere esanetan, herri txiki horiek ezin dituzte zaintzaile baten gastuak ordaindu. Hori dela-eta, arau horiek borondatearen menpe daude. Borondate ona, ordea, ez da nahikoa, eta hori dela-eta, Cilvetiren esanetan, oraindik ere asko dira aste bukaeratan joan eta herriko zelaiak erabat husten dituzten biltzaileak. Negoziorako perretxiko bila joan ohi den jendearen portaera ere salatu du Cilvetik. «Talde handiak etortzen dira perretxikuak bildu, eta gero tabernatan edo dendatan saltzeko; eta hori ez da zilegi» esan du. Badira, ordea, neurri gogorragoak hartu dituzten herriak ere. Beren herrira perretxiko bila joaten zen jende andana mugatu nahian Nafarroako Garralda herriak ere baimenak kaleratzeari ekin zion. Udal horrek urteko baimenak kaleratzea erabaki zuen, eta horren truke diru kopuru bat kobratzen du. Hain zuzen ere, herrikoek 12 euro ordaindu behar dituzte; herrian bizi ez eta bertan etxebizitzaren bat dutenek 18 euro; eta, azkenik, kanpotarrek 90 euro pagatu behar dituzte urte osoan perretxikoak eta basoko gainerako fruituak bildu ahal izateko. Gainerakoan, herriak bestelako aholkuak eta eskaerak ere egiten ditu. «Perretxiko bila datozenei jasotzen dituzten perretxikoen txapelak gutxienenez 25 milimetroko diametroa izan dezala eskatzen dugu» aitortu du Garraldako udaleko langileetako batek. Era berean, perretxiko bilketa norberak kontsumitzeko izatea eskatzen dute, hau da, bilketa zuhurra egitea erregutzen du udalak. Euskal Herritik kanpo halako neurriak hartu izan dituzten herriak ugariak dira. Tartean, Soriako Almazan herria. Bertan ere perretxikoak biltzeko baimenak ematen hasi dira. «Zalantza izatean, hobe da perretxikoak jan gabe uztea» Urtero-urtero perretxiko denboraldia hastearekin batera, ospitaleetako larrialdi zerbitzuak prest jartzen dira pozoitutako lagunak zaintzeko. Jesus Aviles Donostiako Ospitaleko medikuaren esanetan, ordea, pozoitutakoen kasuak ez dira uste bezain ugariak izaten. «Azken hamar urteotan gure erietxean 50 bat lagun izan ditugu», esan du. Aurten, guztira bi kasu izan ditu Jesus Avilesek bere kontsultan. Hala ere, erietxe horretan zaintzen diren kasuak asko ez izan arren, Nafarroan edota Katalunian kasu gehiago izaten dituztela jakinarazi du Avilesek. Mediakuaren esanetan, larrialdi zerbitzuetan hartzen dituzten lagunek toxikazio arina izaten dituzte gehienetan. «Kontsultara etortzen diren gaixo gehienek okadak eta beherakoa izaten dituzte, eta 24 edota 48 orduan gurekin egon ondoren, osatu eta etxera joan ohi dira», helarazi du Avilesek. Hala ere, medikuak gogoan ditu oraindik duela bi urte amanita faloide perretxiko pozoitsuaz toxikatutako sei lagunak. Askotan perretxikoak ondo prestatzea aski dela pentsatu izan da, baina hori ez dela nahikoa jakinarazi du Avilesek . «Perretxikoak ongi egitea ez da aski, pozoitsuak diren perretxikoak pozoitsu izaten jarraitzen baitute», azaldu du. Perretxikoak bildu eta jaterakoan zuhurtzia handiz jokatzea da Jesus Aviles osagilearen aburuz, arazoak ekiditeko modurik egokiena. «Ez da konfiantza gehiegirekin jokatu behar, ez da ahaztu behar toxikazio kasu gehienak ohiko perretxiko biltzaileen artean gertatzen direla», aitortu du Avilesek. Behin ondoezak jotakoan, erietxera joatea da hoberena. Han jandako perretxikoak identifikatu ohi dituzte, eta kasuan kasuko erremedio egokiak ezagutu ohi dituzte larrialdietako medikuek.    