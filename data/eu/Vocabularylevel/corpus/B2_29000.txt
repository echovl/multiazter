Docutec Biolentzia Joan den asteburuan Langreo-Oviedo Hirugarren Mailako partidan, harmailetan, jendartean sortutako eztabaida bat labankada batzuekin amaitu zen. Zer arraio egiten du halako gizon batek futbol estadio batean? Zertara darama semea? ANDONI IMAZ   Joan den asteburuan Langreo-Oviedo Hirugarren Mailako partidan, harmailetan, jendartean sortutako eztabaida bat labankada batzuekin amaitu zen. «Eta zer?» pentsa dezakezue batek baino gehiagok. Horrelakoak eta krudelagoak egunero gertatzen dira. Ba bai, telebista piztu eta hildakoak ehunka dira eta ez labanaz bakarrik, baizik eta bonbaz eta gosez, zerbait esatearren. Baina asuntoa zera da: norbait futbol partida bat ikusteko asmoarekin irteten dela etxetik, hamar urteko semea ondoan duela, ogitarteko eta guzti. Kafea eta kopatxo bat, bidean lagunekin topo egin eta bufanda lepoan eta eserlekura, taldea animatzera. Bi talde zelairatu, beno, lehenengo kanpokoak izaten dira eta horiek batzuek txaloz hartzen dituzte eta bestek txistu eginez. Semeak galdetzen dio aitari ea zergatik txistuak eta berak: «Aurkariak eroso ez sentitzeko!» edo «Isilik eta txistu egin!», izan daitezke erantzun bi errazenak. Ondoren etxekoak irteten dira eta horiei bai, horiei txalo bero-beroak. Azkenak arbitro jaunak izaten dira eta horiei bai, horiei denek batera txistu eta biraoak, mutilak dagoeneko ez du galdetzen eta bere aitak egiten duena errepikatzen du. Partida aurrera doala zaletuak sutzen doaz eta jokalari zein arbitroari esandakoak harmailetara mugatzen hasten dira eta hitzak nahikoa iraintzen ez dutenez labana atera, beste taldeko zaleturen bat zulatu eta akabo, «seme, goazen hemendik». Nire irakasle batek zioen automobila gidatzeko karneta eskatzen dela baina aita izateko ezetz. Zer arraio egiten du halako gizon batek futbol estadio batean? Zertara darama semea? Kirola zer den erakustera? Kaka zaharra. Horrelako jendeak gabezi handiak dituela badakigu baina futbola aitzakia galanta bihurtzen da horientzat euren izaeraren alde ilunenak plazaratzeko. Mutil gizajo horrek ordu arte eskolan eta lagunekin ikasitako guztiak, bere aitak eta bere aita bezalako beste hamarrek zapuztu egin dizkiote. Espero dut hurrengo batean, partida ikusten egon beharrean jolasten arituko dela eta hartara konturatuko da zelaian partida hamaika hamaikaren kontra izango dela, legea arbitroak jarriko duela eta bestela txartelek, eta errespetatu egin behar dela. Eta mugak laukizuzenak markatuko dituela. Arma bakarra baloia eta trebetasuna izango dira. Priiii!!! eta ea hobea zein den. Hau bai dela justizia eta ez bere aitak egin zuena. Bart gertatutakoa NARDAGARRIA da. Batzuetan koloreak, bestetan emaitzak, hurrengoan larruazala, gero ez dakit zer. Aitzakiaren bat behar baduzue psikologoarengana edo psikiatrarengana jo eta berak esango dizue zer egin, baina futbola ez erabili.