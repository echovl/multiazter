Docutec Patxi San Román: "Etxean ez dut txakurrik, zaintzeko astirik ez dudalako" Patxi San Román albaitariak, Ingalaterran eta Euskal Herrian animaliak zaintzeko ditugun ohiturak kontatu dizkigu. HABE.- Etxean zein txakur duzu? PATXI SAN ROMAN.- Etxean ez dut txakurrik, ez dudalako zaintzeko astirik. Telebistako iragarkiak dioen bezala, txakurra ez da jostailu bat. Gainera, guk 24 orduko zerbitzua eskaintzen dugunez... H.- Eta etxebizitza bat ez da tokirik egokiena txakur batentzat... P.S.R.- Setter batentzat ez. Baina badira txakurrak pisu batean egoteko besterik balio ez dutenak. H.- Ingalaterran baserriz baserri ibili zinen? P.S.R.- Ez. Klinika batean. Nik batez ere txakurrekin eta katuekin lan egin izan dut. H.- Ingalaterrak ospea badu oso animaliazalea dela, nahiz eta gero behi eroen gaitza handik etorri. P.S.R.- Albaitaritzarako Ingalaterra da paradisua. Lehenik, albaitari gutxi dagoelako, eta bestetik, animalia asko dagoelako. Eta horretaz aparte, jendeak asko maite dituelako animaliak, ez? Jendea txakurraren alde edozein gauza egiteko gai da, albaitariarengana joateko ohitura handia dute... Lan asko dago. H.- Eta nola liteke animaliak hainbeste maitatu eta hain albaitari gutxi egotea? P.S.R.- Hori da unibertsitatean numerus clausus oso handia dutelako; askok albaitari izan nahi dute, baina ezin dute. Britainia Handia guztian daude, buruz ari naiz, bost edo sei fakultate, eta fakultate bakoitzean daude kurtsoko 60 pertsona gutxi gorabehera. Hori Estatu Espainiarrarekin konparatuta, 11-12 fakultate, eta kurtso bakoitzean daude 200-250 pertsona. Han ez daude behar hainbat albaitari eta Estatu Espainiarrean behar direnak baino 10 aldiz gehiago. H.- Erizainak eraman dituzte hara, eta orain albaitariak... P.S.R.- Horretan ari dira. Ahoeria edo sukar aftosoaren kontu honekin 60-70 eraman dituzte. H.- Alde handia al dago animaliak zaintzeko eran hemen eta han? P.S.R.- Joan aurretik uste nuena baino alde txikiagoa dago, haien alde. Familia askok dauzkate hiru katu eta bi txakur. Ze ez da egia katuak eta txakurrak gaizki konpontzen direla elkarrekin... Animalia gaixotzen bada, albaitariarengana joateko ohitura dute. Hemen, berrriz, hiru edo lau egun pasatzen utzi eta sendatzen ez bada, orduan datoz. Eta datoz han baino diru gutxiago gastatzeko asmoz. Bada besterik. Han ez dira pisuetan bizi, etxe ondoan lorategi edo zelai antzeko bat dute, eta han ibiltzen dira, eta handik gertu parke handietan, edo mendian. H.- Topikoa da esatea, haserre: 'Animalia asko pertsona asko baino hobeto bizi dira!' P.S.R.- Baina, adibidez, garrantzizkoago da animaliak zintzo zaintzea punta-puntako telebista izatea baino. Edo auto eder bat izatea baino. H.- Kale gorrian ez dituzte han hainbeste txakur utziko. P.S.R.- Hala da. Baina lasterketetan erabiltzen dituzten galgoekin ere lan egin nuen, eta galgo horiek ez dituzte batere zaintzen jabeek. Urtebeterekin txarrak badira, kale gorrian utzi, akabatu, tiroz hil... Edozein gauza! H.- Txakurren kontra dezente hitz egin da azken boladan. P.S.R.- Nik alde hitz egingo dut, bada! Bentaja handiak ditu eta! Txakurra duenak, normalean, baikorragoa dela demostratuta dago. Harremanetarako erraztasun handiagoa du, bihotzeko gutxiago izaten ditu txakurra paseatu behar duelako, eguraldi ona nahiz gaiztoa egin, umearen adimena suspertzen du... Txakur batzuk oso arriskutsuak dira, baina gehienek jabearentzat onura besterik ez... H.- Eta katuak? P.S.R.- Etorkizun handiko animalia da etxerako. Zaintzeko errazagoa da, eta gaur egun astirik ez dugunez ia ezertarako... H.- Orain uda dator. P.S.R.- Eta guk lan gehiago egin behar. Txakurrak gehiago ateratzen dira, eta zauriak ere ugaritu egiten dira. Eta gaisotzeko eguraldi aproposagoa da: arkakusoak, alergiak... H.- Lau aholku udarako? P.S.R.- Mikrotxipa jarri txakurrari, txertoak ondo eraman, zorriak eta akabatu, zizareak, eta arkakusoekin kontuz, eta kaparrekin! Katuekin gauza bera, baina ez dute mikrotxipik behar.