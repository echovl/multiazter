Docutec Hotzetik ihesi Urtarril eta otsailean irekirik izango da gaueko aterpea Baionan: 12 ohe jarri dituzte eraikin aurrefabrikatu batean, eta behartsuek aterpea, garbitzeko aukera eta edari beroa ukanen dute. Gaueko aterpea Baionan Astelehen gauetik otsaila bukaera arte izango da irekirik: hamabi ohe jarri dituzte eraikin aurrefabrikatu batean, eta behartsuek aterpea, garbitzeko aukera eta edari beroa ukanen dute. Astelehen gauetik egitura berri bat ezarri dute aterperik ez dutenentzat. Eguneko harreragunearen egoitza ondoan dago, Baionako tren geltokitik hurbil. Egitura aurrefabrikatua da eta orotara 12 laguni eskainiko die gaueko aterpea. Eguraldiak horrela eskatuko balu, bertze hiru ohe gehiago ezarriko lituzketela adierazi du Christian Murat egituraren arduradunak. Otsailaren 6an Baionako polizia etxeak dei anonimo bat hartu zuen, pertsona bat hilik zegoela erranez, hiriburura daraman errepidearen ondoan. Osasun zerbitzuek 39 urteko paristar baten gorpua antzeman zuen oihaletxe baten azpian. Heriotzaren eragilea hotza izan zela azaldu zuten ikerketek. Astebete geroago ireki dute geltoki ondoko aterpea. «Bi gertakariak hain hurbil egonik pentsa daiteke heriotza horrek eragin duela egoitza berria irekitzea, baina ez da horrela. Erabakia aitzinetik hartua zegoen», azaldu zuten astelehen arratsaldean eguneko harreragunean zeuden boluntarioek. Alabaina, ustekabeko heriotzak egoitza berria irekitzeko erabakia akuilatu duela onartu zuten. Egoitza zabalik izanen da otsaila bukaera arte, hots, hotz handien aurkako plangintza indargabetu arte. 20:00etan irekiko ditu ateak eta 21:30 arte hartuko ditu gaua bertan pasatu nahi duten pertsonak. Ordu hori bururatuta ez dute nehor gehiago hartuko zuzenean. Hala ere, Gurutze Gorriak itzuliak eginen ditu Baionako auzoetan eta kanpoan atzematen dituen behartsuei bertara joateko proposamena eginen die. Kasu horretan Gurutze Gorriak eramandako pertsonak onartuko dituzte harreragunean. Erabiltzailea Richard 2001eko ekainean heldu zen Euskal Herrira eta 35 urte ditu. Une honetan miseria gorrian dago, ez lanik, ez aterperik, ez diru sarrerarik. «Ez dakit egitura hau erabiliko dudan, baina deus baino zerbait hobea da». Zorrotz hartzen ditu horrelako egiturak pertsonen askatasuna murrizten dutelako. «Murruak eta ohea eskaintzen dizkigute, baina hori ote da pertsona batek behar duen laguntza?», galdetu du. Harreragunean biltzen den jendea biziki ezberdina dela dio, bakoitzak bere ohiturak dituela gogoraraziz. Horrek tentsio uneak ere sortzen ditu, batak zigarro bat erre nahi duela (debekaturik da), bertzea edana heldu dela, hirugarrena urduri edo haserre. «Frantzian sortua naiz baina Frantziak ez dit bizia aitzinera ateratzeko biderik eskaintzen, susmoz josiriko begiradak bertzerik ez dute enetzat», dio. Tren geltoki ondoko bulego huts batzuetan lo egiten zuen baina Poliziak ohildu du. Gainera, geltokiko langileekin kalapitak eta gatazkak ukan ditu, geltokiko epelean egon nahi zuelako.   Lekukotasuna «Zulo beltzetik atera nahi bada bideak badira, eta hemengoei mezua helarazi nahi diet» Bost urtez laguntza egituren beharra ukan du Herve Parotisek. Gaur egun atakatik ateratzen ari dela dio. Formakuntza ikastaroak segitu ditu eta ezker-eskuin lantxoak aurkitzen ditu. Emaus elkarteko laguntzailea da eta astean bi aldiz laguntza ematera joaten zaie urririk. Orain bi gela dituen etxebizitza dauka alokairuan. Erdia ordaintzen du eta bertze erdia gizarte laguntzen gain da. «Bost urte bizi izan naiz zulo beltzean, baina orain harro erran dezaket neure etxea dudala eta laguntza eman diezaioket jendeari». Lehen tren geltoki gibelean dagoen Sernam enpresaren egoitzetan egiten zuen lo. Italia, Suitza eta Alemanian gaindi ibili ondoren heldu zen Euskal Herrira. «Sobera edaten nuen garaian eta laguntza egituren beharra neukan etengabe. Ez nuen ez lanik ez sosik lortzen». Karrika zuen logela eta lanbide, Baionako karriketan eskean ibiltzen zen eta iluntzean saltegietako kartoiak bildu eta jendeen begiradetatik urruti lo egiteko xokoren bat bilatzen zuen lotarako. «Garaiz konturatu nintzen ezin nuela edaten eta zernahi egiten segitu. Itxura txukuntzen saiatu nintzen eta gizarte laguntzaileen aholkuei jarraikiz, formakuntzari heldu nion» dio. Bidea oso gogorra dela onartzen du, eta tinko atxiki behar zaiola. Kale gorrian egonik ez da aise jakitea zein den egin beharreko lehen urratsa eta egoerak irtenbiderik ez duela dirudi: «Alabaina, bada laguntza eman nahi digun jendea eta geure buruari gogor egiten badiogu posible da ateratzea. Zulo beltzetik atera nahi bada bideak badira eta hori da preseski hemengoei helarazi nahi diedan mezua». Lehen Gaueko Mahaia deritzon elkarteari esker jaten zuen Parotisek. Orain harro dio ez duela nehoren laguntzarik jateko. Zulotik ateratzeko laguntza ezinbertzekoa dela dio eta esperantza deiadar hori egin nahi die harreragunean ibiltzen direnei: «Nire presentziaren bidez frogatu nahi diet, ezinezkoa badirudi ere, posible dela zulotik ateratzea. Horregatik, astean bizpahiru aldiz nator hona». Solasaldietan behin eta berriz errepikatzen die mezua. «Ez dakit berehala hartuko duten ala sekula ere ez, baina ez da hori garrantzitsua. Nire hitzak entzunen dituzte eta agian une batean lortuko dute zulotik ateratzea». Anartean, laguntza eta ahal duelarik etxea ere eskaintzen die aterperik ez dutenei