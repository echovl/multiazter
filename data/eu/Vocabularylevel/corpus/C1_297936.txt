Docutec Interes tasak gora Europako Banku Zentralak puntu laurden igo ditu Euroguneko interes tasak. Hazkunde ekonomikoaren iraunkortasuna bermatzea eta enplegua sortzea dira EBZren helburu nagusiak. Amaitu da diru politika merkea. Azkenean, puntu laurden igotzea erabaki zuen, %2,75era arte. Hori bai, etorkizunean hartzen dituzten erabaki oro inflazioaren bilakaeraren araberakoak izango direla ziurtatu zuen Jean Claude Tritchet EBZren presidenteak. Ondo bidean, bi urteotan %2aren gainetik ibiliko dela pentsatzen dute. Baina, adi egon beharko dutela jakinarazi zuen energia prezioek beregan eragin ditzaketen ondorioak direla eta. Diru politika merkea amaitu da Zergatik igo ditu interes tasak? Batez ere inflazioagatik. Europako Banku Zentralaren xede nagusia inflazioa kontrolpean edukitzea da. EBZren iritziz%2an egon beharko luke, baina apirilean maila horren gainetik zegoen Eurogune osoan:%2,4 (Hego Euskal Herrian, %3,7an). Zer dago inflazioaren atzean? Batez ere petrolioa. Urte hasieratik urre beltza ez da 60 dolarreko preziotik jaitsi. Baina erregaietan edo garraio sektorean ez ezik, bere eragina pixkanaka beste sektoreetara ere zabaltzen ari da. Ezin da ahaztu ere lehengai metaliko ugari azken urtean nabarmen igo egin direla, eta goiz edo berandu, kontsumitzailaren prezioetara iristeko arriskua dagoela. Ba al dago beste arrazoirik? EBZk arreta berezia ematen dio likideziari, Eurogunean zirkulazioan den diruari. Billete eta txanponez ez ezik, kreditu eta mailegu kopuruari, alegia. Teoria ekonomikoaren arabera, diru masa horrek zerikusi zuzena du inflazioarekin. Prezioei sua ematen dien erregaia da. Eta, azken urteeetan dirua merke egon dela baliatuta, likidezia nabarmen handitu da. EBZren arabera diru masak ez luke %4,5 baino gehiago igo behar urtero, eta uneotan %8 inguruko erritmoan handitzen ari da. Gasolina gehitxo, beraz. Egin kontu, apiriletik, Eurogunean hipoteka maileguen urteko hazkundea %10etik gorakoa da. Zergatik ez ditu lehenago igo interes tasak, orduan? Beste hainbat faktore kontuan hartu behar direlako. Batetik, interes tasen igoerak suspertu nahian dabiltzan Alemania, Frantzia eta Italiako ekonomiak ahuldu ditzake. Alemaniak duen garrantzia ikusita, horrek gainontzeko ekonomiak baldintza ditzake.EBZk oso kontuan eduki behar du etxebizitzaren prezioen ondorioz, hainbat herrialdeetan (Euskal Herria barne) familien zorpetzea handitzen ari dela, eta ondorioz, tentu handiz ibili behar dela horrelako erabakiak hartzerakoan. Hain garrantzitsua al da inflazioa kontrolatzea? Bai, inflazioak jendearen kontsumoa baldintzatzen baitu. Adibidez, erregai litroa duela urtebete baino garestiago dagoenez, beste produktu edo zerbitzu batzuetan gutxiago gastatzera eraman dezake jendea Haatik, badira inflazioa leuntzen duten beste faktore batzuk. Teknologia gaietan (ordenagailuak, telebistak, argazki kamerak...) eta Asia Ekialdean egiten diren produktuetan (arropa, zapatak...), salneurriak merkatzen direla ikustera ohituak gaude, eta hori inflazioan ere islatzen da. EBZk hori ere kontuan hartu behar du. Zer lortuko du igoerarekin EBZk? Jendeak eta enpresek aurreztea sustatuko du, eta, aldiz, kreditua eskatzea apur bat zailago bihurtuko du. Inflazioari ura botatzea bezalakoa da. Horrekin bilatzen duena da, diru masa hori arintzea, eta epe luzera prezioak lasaitzea. Nori eragingo dio? Gehiago edo gutxiago, zorpetuta dauden enpresei eta norbanakoei. Finantza zama handitzen den neurri berean, ekonomia uzkurtu dezake oso epe luzera. Enpresentzat inbertsioak egitea apur bat nekezago izango delako eta jendea gutxixeago kontsumitzera bultzatu dezakeelako. Hori barneratzea da arriskua. Euskal Herrian zer ondorio izango ditu? Etxebizitzek izan duten garestitzearen ondorioz, sendi ugari asko zorpetu dira. Etxebizitzaren prezioak, gainera, ez daude Kontsumo Prezioen Indizearen barruan, eta soldatak, beraz, ez dira erritmo berean egokitzen. 1996ean, Hegoaldean finantza erakundeek etxebizitza erosteko batez beste 50.000 euroko hipoteka banatzen bazuten, orain 150.000 eurokoa ematen dute. Espainiako Bankuaren arabera, erabilgarri dagoen errenta gordina baino %10 handiago da zorpetzea. Iparraldean ez da hain handia baina handitzen doa ere. %0,25eko igoera hain da handia? Ez, garrantzitsua joera da. Abendutik jada %0,75 igo du EBZk, eta, gainera, onartu du tasak zenbat igo eztabaidatzen egon direla kontseiluan. Beraz, %0,5 igotzea kontuan hartu dute, eta enpresei eta kontsumitzaileei erakusten die diru politika merkea amaitu dela, eta etorkizunari begira igoera gehiago etor daitezkeela. Hortaz, norberaren ekonomia errealitate horretara egokitzen joateko mezua eman dute. Noraino igo daitezke interes tasak? Munduko Txapelketa nork irabaziko duen asmatzea bezalakoa da. Ekonomista batzuren arabera, urte amaieran %3,25ean egon daiteke. CEPREDE Ekonomiaren Aurreikuspenerako Zentruak, zuhurtasunez, iragarri du 2008ra bitartean %3,5 eta %4 inguruan ibil daitezkeela interes tasak. Zerk baldintzatuko du geroa? Arrazoi askok. Petrolioak 70 dolarretan edo garestiago jarraitzen badu, presio handia ezarriko du. Euroguneko (eta Alemaniako) ekonomiaren portaerak zeresan handia izango du ere. AEBetan, Europan eta laster Japonian tasak igotzen daude, eta diru erraza amaitu eta likidezia estutzen joan ahala, ikusi behar da zer eragin duen burtsan, lehengaien merkatuetan eta igoera handiak izan dituzten merkatuetan. Ezusteak egon daitezke. Eta zer eragingo du etxebizitzen merkatuan? Jaime Caruana Espainiako Bankuko presidenteak onartu du etxebizitzaren prezioek «gehiegizko balioa» dutela. Litekeena da prezioen igoerak pixkanaka moteltzen joatea. Dena den, gizartean barneratua dago prezioek ezin direla jaitsi eta OCDEk iragarri berri du interes tasak %2 igotzen badira Espainian eta Frantzian etxebizitzaren prezioak amildu egin daitezkeela.  