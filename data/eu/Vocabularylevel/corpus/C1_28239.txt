Docutec Galipotezko ubarroia 2002an Prestige petroliontzia bitan banatu zen eta Galiziatik 100 kmtara hondoratu zen, 70.000 tona erregai zeramatzala. Azaroaren 13an hasi zen arazoa. Petroliontziaren arazoa zela eta, gogoeta egiten zuen artikulu honek 2002an horrelako arazoen aurrean dagoen demagogia aztertuz. JON ALONSO   Prestigekoa gertatu eta gero, kazetari batek, kalera aterata, galdetuko balio jendeari ia zer pentsatzen duen ezbehar horretaz, ez dago dudarik denek, edo ia denek, ekologiaren aldeko hitzak esango lituzketela, ama lurraren defentsaren aldekoak, eta itsas-fauna zaintzeko aldarriak. Are, balizko kazetari horrek jendea taldeka elkartuko balu bere galdera egiteko, egingo nuke kasik lehiaketa moduko bat sortuko litzatekeela jendearen artean, nor nor baino itsaszaleago eta faunazaleago den erakusteko, nork nork baino gehiago deitoratzen duen gertatutako hondamendia. Aldiz, kazetari berak, bere grabagailua lagun, galdetu izan balio jende horri berari ia prest dagoen berogailua jaisteko, neguan, batez beste, etxean bi gradu gutxiagoko tenperatura edukitzeko, demagun, ia segurua da jende gehienak ez ozen eta biribil batez erantzungo liokeela. Eta jende horri eginiko galdera balitz ia prest dauden, esaterako, kotxea txandaka erabiltzeko astean behin, edo batere kotxerik eduki gabe bizitzeko, orduan ezezko erantzuna ia ahobatez emango lukete. Hainbat iturri aski fidagarritan ikusten ahal denez, munduan kontsumitzen den energiaren %40a petroliotik lortzen da, eta ezinbestekoa da garraio edo makineria militarra bezalako sektore erabakiorretan. Munduko parte honetan bizi garenok -munduko populazio osoko ehuneko hogei baino ez garenok, kopuruz-, beste gainerako guztiek baino bederatzi aldi petrolio gehiago kontsumitzen dugu. Adituek diotenez, Lehen Munduko gobernuek bultzatu dituzten energia aurrezteko politikek oso arrakasta txikia eduki dute. Agian, -ausartuko naiz ni esaten-, ez dagoelako energia aurrezteko politika koherente bat aurrera eramaterik lehen munduko ekonomia guztiak hankaz gora jarri gabe. Denok gaude preso, denok gara galipotaz zipatutako ubarroi famatua. Petrolio-menpekotasun honen inguruan eratu den interes ekonomikoen sareak gauza denak eta pertsona guztiak hartzen ditu bere baitan. Izan ere, petrolio-hornidura kontrolatzea bihurtu da, hain zuzen, munduko politika guztiaren ardatz eta leit-motiv. Carterrek ezin argiago adierazi zuen 1980 urtean: "Pertsiako Golkoko eskualdea kontrolatzeko kanpotik egiten den edozein saio, Estatu Batuen interes hil ala bizikoen aurkako erasotzat hartuko da, eta eraso hori behar diren bitarteko guztiekin erantzungo da, indar militarra ere barne". Guztiok dakigu gero zer etorri zen, eta denok susmatzen dugu zer etor daitekeen. Europako Batasunak hainbat jarraibide, arau, erabaki edo dena delako ezarri nahi izan ditu, krosko bakarreko petroliontzi zaharrak itsasoetatik ateratzeko. Arau horien ezarpena atzeratu egin da, eta orain horrek ematen die aitzakia politikariei eskuetako galipota garbitzeko. Aitzakia merkea: susmatzekoa da arau horiek zer oihartzun ekonomiko edukiko duten askotan estatuak baino boteretsuagoak diren, edo estatuen etorkizun ekonomikoa kolokan jartzen ahal duten ontzijabeen enpresetan. Arazoa termino atzemangarriagoetara txikiagotuz: guk, oinezko hiritarrok, onartuko al genuke gure autoen karrozeria goitik behera berritzea bi hilabeteko epean, Estatuak aginduko baligu? Onartuko al genuke neurriaren kostu ekonomiko guztia nork bere poltsikotik ordaintzea? Ez naiz ari ontzi-jabeen alde; arazoaren nolakoa ikustarazten laguntzen ahal digun adibide bat proposatzen ari naiz, besterik gabe. Alegia, galdera hau da: ba al dute estatuek petroliontzidia epe laburrean berritu ahal izateko ahalmen ekonomikorik? Ez, ikusten ari denez. Nik badakit munduak paira dezakeen (pairatzen ari den?) katastrofe ekologikoaren arduradun eta erantzule gutariko bakoitza egin nahi izatea demagogiatik gertu dagokeela. Baina badakit, baita ere, egoera bestelakotuko zuen edozein ahalegin egiazkok, gobernuena eta erakundeena ez ezik, gure konpromisoa ere eskatuko lukeela. Gurea, munduaren antolamendua gure etxeetan fidelki birsortzen abilak garenona, hain zuzen, ubarroiak biziki maite, baina etxeko batez besteko tenperatura bi gradu jaistearekin konformatzen ez garenona. Galipotaz blaitutako ubarroia, horra sortu dugun/diguten mundua hobekien esplikatzen duen irudia