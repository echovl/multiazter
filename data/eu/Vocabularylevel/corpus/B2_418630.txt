Docutec Etxea biltegi jasanezin bihurtzen denean Zure etxeak zenbat metro karratu ditu guztira, eta horietatik zenbat dira -kanpora terraza edo balkoia baduzu, horren erdia hartu aintzat- eremu bizigarri? Azken horietatik hiru laurdenak inguru beteta badituzu, ziurrenik Metatze Konpultsiboaren Sindromea izango duzu. Izan ere, arropak, altzariak, papera, jostailuak, opari zaharrak... gauza edo traste guztiak gordetzen badituzu, "agian noizbait beharko ditut" pentsatuta, gaitz hori duzu. Sindrome konpultsiboa dutenek etxea txukuntzea gerorako uzten dute. Badakite ez dagoela dena oso txukun jasoa, baina hain gaizki ere ez. Hori uste dute, behinik behin, konturatu egiten dira eta. Gauzak gordetzeko funtzioa ez duten guneetan pilatua dute zernahi, baina bildutakoa ez dute bota nahi izaten. Gauzak maite dituztela dirudi. Osasunerako kalte Beraz, armairuak arropaz beteta daude, den-dena nahasian, jantziak motroilo eginda, lisatu gabe, udako arropa negukoarekin batera, nagusien azpiko arropa eta umearen kaleko arropa elkarren ondoan nahaspilatuta, erabilitakoa erabili gabekoaren aldamenean, lagunik gabeko galtzerdiak edonon... Korridorean ere ezin da pausurik eman behar bezala, trasteak daudelako lurrean. Eta horrela, eguneroko bizimodua eramanezin egiten da. Beti dago zerbait traban. Beraz, lurrean dagoen gauza horrek ez dizu zuri egiten traba, ez zuri bakarrik, zure bizitzeko moduari baizik, osasunari alegia. Hori batetik, eta bestetik, etxea txikia bada, hau da, gaur egungo asko eta asko bezalakoxea, bada arazoa are larriagoa izan daiteke. Eta zer esanik ez, etxe-biltegi hauek sutea izateko arriskua handiagoa dute. AEBetan -hemen antzeratsu ibiliko gara, daturik ez izan arren- 10etik 0,5 inguruk omen du Metatze Konbultsiboaren Sindromea. Zoritxarrez, beste askotan bezala, bada jendea gaitza duenik ere ez dakiena, eta bistan da horiek ez direla estatistiketan ageri. Egia esan, gaixoa norbera denean, dena pilatu behar hori normala egiten zaio, konpontzeko modukoa, eta ez da larritzen. Aldamenekoak larritzen dira. Eta maiz aldamenekoa, familiakoa da laguntza-eske hasten dena, gaixoaren gaitza urtetan jasan ondoren. Eta urtetan jasaten du, gaixoak ere pixkanaka-pixkanaka metatzen dituelako gauzak, eta hasieran ia inor ez da jabetzen zer datorren. Beraz, zaila da gaitzari aurrea hartzea. Are zailagoa gaixoak ez badu gaitza duela onartu nahi.  Nolakoak dira gaixoak? Adinak ez du zerikusirik, eta sexuak ere ez. Baina badirudi obsesioari lotutako gaitzen bat dutenak, edo dementziaren bat, hauek gauzak neurriz kanpo biltzeko joera nabarmenagoa dutela. Baina, biltzaile hauen artean ere bada bizitza normal-normal egiten duen jendea, hots, patologia txikiren bat duena. Arriskua zein da? Patologia txiki hori handitzea, noski! Diogenes Sindromea antzekoa da, baina ez berdina. Sindrome hau dutenek bakarrik egon nahi dute, beren etxera biltzen dira, eta horrez gain, ez dute beren burua zaintzen, ezta etxea ere. Etxea zikin izaten dute, eta eurak ere zikin, garbitasunari uko eginda. Askok zabor-zorroz betetako etxea izaten dute, eta hango kiratsak etzango luke zerriena ere! Horrez gain, behartsuak, zinez behartsuak balira bezala bizi dira asko, eta aldi berean, baliteke etxean gordeta izatea dirutza mordoa. Baina, behartsuak ei direnez, ez dute ezer bota nahi zaborretara, eta dena gorde, eta gorde, eta gorde, eta gorde egiten dute, balio izan, ez balio izan!