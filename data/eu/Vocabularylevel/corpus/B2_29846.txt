Docutec Ipar Euskal Herriko alkateek ez dute nahi sexu bereko bikoteek haurrak hartzea GARAk egindako galdeketa batean, Lapurdiko eta Nafarroa Behereko 15 auzapezetatik lauk homosexualen arteko ezkontzaz hitz egin nahi izan dute. Ezkontzearen gaineko iritziak ezberdinak izan dira, baina guztiek bat egin dute homosexual bikoteak haurrik ez duela ukan behar esatean. Ikusiz auzapez gehienak ez direla mintzatu nahi izan, gaia oraindik tabu dela erran genezake. Beglesen egitekotan diren ezkontza aitzakia hartu du GARAk galdeketa egiteko. Orain arte bai Zuberoan, bai Nafarroa Beherean, eta bai Lapurdin ere, sekulan eztabaidatu ez den gaia da homosexualen arteko ezkontza. Biarritzen, duela hiru urte, homosexualen duintasuna aldarrikatzeko bultzatu zen Lesbian & Gay Pride ekimenetik kanpo, bikotearen isiltasunean bizi izan den errealitatea da. Helene Poliart ekimen horren antolatzailea da. «Biarritz herria aukeratu dugu, bertan homosexualen ostatu eta jatetxe asko baitira. Egin dugun lanari esker, auzapezak urtero II. Mundu Gerran hildakoen ekimenera gonbidatzen gaitu, garai horretan hil ziren homosexualei ohore egiteko. Guretzat aurrerapen handia da, baina badakit auzapeza ez dagoela ezkontzaren alde», erran digu. Biarritzen egiten den ekintza hori kenduta, Lapurdiko, Nafarroa Behereko eta Zuberoako herrietan oraindik tabu da. Eta Estatu frantsesean dagoen bikote homosexualaren ezagutza ezak tabuaren mantentzea lagundu baizik ez du egiten. Berrikitan, izan ere, Bordele ondoan, Begles herrian, auzapezak, lehen aldiko, bi homosexual ezkontzeko erabakia hartu du: ezkontza heldu den ekainaren 5ean egitekotan dira. Erabakiak estatu frantsesean polemika handia sortu du. Gertakari hori aitzakia hartuz, Lapurdiko, Nafarroa Behereko eta Zuberoako auzapez zenbaitek gai horren gainean duten iritzia biltzeko aukera izan du GARAk. Christine Bessonart, Senpereko alkatea, izan da horietariko bat. Argi eta garbi homosexualen arteko ezkontzaren aurka azaldu da Bessonart: «Ez nuke sekulan onartuko homosexualak ezkontzea». «Elizan ezkondu naiz, eta tradizioari oso lotua naiz. Nire ustez ezkontzak emakume eta gizon baten artekoa izan behar du. Naturak hori nahi du», nabarmendu du. Senpereko auzapezaren iritziz, homosexualen arteko ezkontza aipatzea «naturatik kanpo» dago. «Gizartean arazo handia dago egun, naturaltasunetik sobera urruntzen ari gara. Ez da burua hautsi behar horrelako gaiekin. Nire iritziz, ezkontzak gizon eta emakume baten artekoa izan behar du. Hau da, ezkontzaren azken helburua haurrak ukaitea da», gaineratu du. Jean Aniozbeherek ere, Sarako auzapezak, galderei erantzun die. Bere hitzak ez dira Senpereko auzapezarenak bezain gogorrak izan, baina, hala eta guztiz ere, bere burua ez du homosexualak ezkontzeko prest ikusten. Bere argudioak, izan ere, Bessonarten hurbilekoak izan dira. «Ez ditut bikote homosexualak epaitzen. Bakoitzak nahi duena egiten du. Baina, ezkontza haurrak ukaiteko egina da; eta, beraz, gizonaren eta emakumearen artekoa izan behar du», nabarmendu du. Getariako auzapez Albert Larrousset izan da irekiena. «Ez nago homosexualen arteko ezkontzaren aurka» esanez hasi da hitz egiten. Baina, kezka nagusia haurrak ukaiteari lotu dio: «Nire irudiko bikote homosexuala ezagutzeko tresna bat jarri behar da martxan. Baina, ez zaie haurrak adoptatzeko eskubidea eman behar». Auzapezaren ustez, haurrari aitaren eta amaren irudi tradizionala ez ematea kaltegarria izaten ahal da haren garapenerako. Azken elkarrizketatua Sauveur Bacho da, Arberatze herriko auzapeza. Donapaleu ondoan dago herri hori. «Ez dut sekulan horrelako arazo bat izan. Beraz, ez dut gogoeta hori lantzeko aukerarik izan», adierazi du. Egin zaizkien galderei erantzun nahi izan dieten auzapezen hitzek Estatu frantseseko agintarien iritziekin bat egiten dute. Izan ere, ezkontza hitzaren gibelean dagoen beldur nagusia haurrak ukaitearena da. Bestalde, iritzi horien guztien gainetik, auzapez gehienek galderari erantzun nahi ez izateak gaia tabu handia dela argi adierazten du. Baiona, Angelu eta Hendaia hiriak izanik, gaia erraztasun handiagoarekin aipatzeko xedea erakutsiko zutela uste izaten ahal zen. Baina, gauzak ez dira hala izan, guztiek homosexualen arteko ezkontzaren gainean ez zutela iritzirik eman nahi adierazi zuten.