Aldizkari Digitala Ivan Igartua eta Xabier Zabaltza: "Euskararen gaineko zenbait mitoren kontra jo dugu bete-betean" Etxepare Euskal Institutuak 12 liburuz osatutako Euskal Kultura Saila bilduma kaleratzen dihardu. Dagoeneko horietako hamar liburu daude kalean. Euskal Kultura Saila bildumari hasiera eman dion Euskararen Historia Laburra  lanaren egileekin elkartu gara, Ivan Igartua hizkuntzalari eta Xabier Zabaltza historialariarekin. Euskararen historiaren sintesi eta interpretazio-lan ausarta egin dute. Liburua nori zuzenduta egin duzue? X.Z..- Nik gehienbat gogoan bi irakurle mota izan ditut: alde batetik, nolabaiteko interesa daukana, nahiz eta espezialista ez izan; eta horrekin batera, ikertzailea. I.I..- Etxepareren ikuspegitik, lan hauek kanpora bidaltzeko dira, euskal kulturaren kanpoko proiekzioa ahalbidetzeko. Baina egia da honek aukera polita eskaintzen zuela barrura begira gauza batzuk zehazteko. Lan bibliografiko handia da? Interpretazio lan handia egin duzue? X.Z.- Denetarik. Bibliografia dezente aipatzen dugu, eta zenbait liburu onesten ditugula eta beste zenbait liburu gaitzesten. Lan kritikoa da. Eta gure jarrera argi eta garbi igartzen da; gainera, zenbait mito edo aurreiritziren kontra jo dugu bete-betean. I.I.- Oso esparru zabal eta emankorra dago euskararen ahaidetasunaren inguruan. Hainbat ezin dira teoria seriotzat hartu. Esaterako, euskara eta hizkuntza kaukasikoen arteko ustezko ahaidetasuna, edo euskara eta bereberraren artekoa. Ivan Igartua hizkuntzalaria eta Xabier Zabaltza historialaria. 900.000 pertsona omen gara euskaraz hitz egiteko gai. Joera goranzkoa da? I.I.- 1991n EAEn %24 zen elebiduna, eta gaur egun %30. Joera mantendu da denboraren joanean, beti goraka. Oraindik ez dago elementurik pentsatzeko joera hori aldatuko denik datozen 5-10 urtetan. X.Z.- Nafarroan errealitatea bestelakoa da, tamalez. Euskaldun-kopuruak ez du apenas aurrera egin; eta Ipar Euskal Herrian, zoritxarrez, galtzen segitzen dugu. Eta Euskadiko hiru lurraldeei dagokionez, euskararen erabiltzaileen kopuruak gora egiten du, baina gehienetan bigarren hizkuntza moduan. Hori ere kontuan hartzeko datua da. Hau da, L2 moduan transmititzen da askotan euskara, eta hori errealitate berria da. Ea horrek zer eragin dakarren! Euskara genetikoki isolatutako hizkuntza izateak eragina izan dezake hizkuntza ez desagertzeko? I.I.- Euskararen iraupenaren arrazoien artean noizbait aipatu izan da isolamendu genetikoak eta egituren aldetik dituen berezitasunek lagundu egin dutela, baina ezin da konprobatu. X.Z.- Oso teoria interesgarria da. Tobarrek eta Mitxelenak ere esaten zuten erromatarrak etorri zirenean hizkuntza gehienak indoeuroparrak zirela eta latinak asimilatu egin zituela, latinaren antzekoak zirelako. Baina latinak ez zituen hizkuntza indoeuroparrak bakarrik desagerrarazi, iberikoa ere bai. Oso interesgarria da, baina ezin dugu ontzat eman. Erromatarrak aipatu dituzue. Aliantza batek ahalbideratu ei zuen baskoiak menderatu ez izatea… X.Z.- Baskoiek, kantabriarrek egin zuten bezala, erromatarrei aurre eginez gero, erromatarrek menderatu egingo zituzten. Eta euskara gelditu zen bizirik neurri handi batean erromatarrei aurka egin ez zietelako. Orain arte kontatu izan digutenaren kontrakoa. Euskarak beste hizkuntzetatik mailegu asko hartu ditu, ezta? I.I.- Bai. Ea ikerlan sendoak egiten diren etorkizunean, askotan esan delako euskararen lexikoaren %35 (beste batzuek diote %50) kanpotik datorrela, hizkuntza erromantzeetatik eta garai batean latinetik. Lexikoa da, azken finean, hizkuntzaren azala eta azal hori aldatzea nahiko erraza izaten da, baina hizkuntzaren parte gramatikalak eragin estrukturalak hartzen duenean esan nahi du kontaktua oso hedatua eta sakona dela. Hor ditugu, esaterako, aditzen –tu atzizkia latinetik hartua, elementu gramatikalak, sintaxian ere gauza asko… Halako liburua egiteak sortaraziko zizkizueten galdera gehiago, ikertzeko gogo handiagoa… X.Z.- Mitxelenak esaten zuen euskararen gaineko misterio nagusia ez zegokiola jatorriari, baizik eta iraupenari; eta apaltasunez aitortu behar dut oraindik ez dugula ulertzen zergatik iraun zuen euskarak inguruko hizkuntza guztiak desagertu zirenean. Erantzun koherente eta bakarra falta zaigu. Hemen zantzu batzuk daude eta hemendik tira daiteke.     Liburuaren azala Baskoi guztiak ez ziren euskaldunak, eta euskaldun guztiak ez ziren baskoiak… X.Z.- Bai, Mitxelenak arrazoi osoa zuen. Baskonia zen gutxi gorabehera gaurko Nafarroa, eta euskararen eremua Tafallan gelditzen zen; hortik behera ez dago euskararen arrastorik. Eta Gipuzkoan eta Bizkaian barduliarrak eta beste tribu batzuk bizi ziren, baina euskaraz hitz egiten zuten. X.Z.- Ez dago inongo frogarik Tuteran inoiz euskara mintzatu denik. Bidenabar esan ahal dut Tuterako toponimia gehiena ez dela arabierazkoa; gehien-gehiena erromantzea eta zeltikoaren antzeko zerbait. Erriberan bizi ziren musulman gehienak islamera konbertitutako kristauak ziren.  Euskarak interesa pizten du hemendik kanpo … I.I.- Bai, historikoki egundoko interesa izan du euskarak kanpoko ikerlari askorentzat. Horregatik pentsatu genuen interesgarria zela, nahiz eta modu oso laburrean izan, aurkezpen gramatikal bat ematea. Eta hor azpimarratzea jakin-min handiena piztu dituzten ezaugarriak: morfologiaren kasuan, izaera ergatiboa edo morfosintaxia; aditzaren morfologian, komunztadura pluripertsonala… Munduan ez da euskara hizkuntza isolatu bakarra, baina Europan ez da halako besterik; are gutxiagoa halako ezaugarriak dituenik. Segidan duzu Euskararen historia laburra liburuxka, PDF formatuan eskura, helbide honetan. Kontuan izan, halaber, HABE Liburutegian eskuragai duzula lan hau. Hona hemen liburuaren fitxa. Segidan, berriz, elkarrizketatik hartutako audio-pasarte bat duzu entzungai, transkripzio eta guzti. Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Iker Barandiaran.- Prozesu luzea izan da? Ez dakit, noiz hasi zineten honekin, noiz heldu zen deia? Noiz konbentzitu *zineten (zenuten) elkar? Xabier Zabaltza.- Ez… egia esan, nik uste dut nahiko…nahiko labur joan dela, gure partetik, e? gure partetik, baina gero lana bai. Bai, baina gero zuzenketak izan ziren, behin eta berriro, behin eta berriro eta gero, kontuan hartu hiru hizkuntzatan dagoela idatzia… I.B.- Bai, bai, bai… X.Z.- Eta betikoa…orduan, klaro, hizkuntza bat zuzentzen den heinean, beste hizkuntzetan bururatzen zitzaizkigun zenbait gauza, ez? Eta hor ibili ginen, ez? Euskarazkoa zuzentzen eta orduan erdarazko testuan zuzenketak sartzen genituen. Ingelesezkoa zuzentzen, orduan beste bi hizkuntzetan zuzenketak sartzen genituen… Ivan Igartua.- Nik uste dut baiezkoa eman eta argitaratu arte urte eta erdi? Horrelako… X.Z.- Hor nonbait! I.V.- Prozesu luzea izan da, bai. Berez, erredakzio-lanean, lehenbiziko idaztaldian esango nuke, bueno, bada, pare bat-hiru aste… asko jota hilabete bat. X.Z.- Eta gainera, berehalaxe jarri ginen ados, ez genuelako inolako problemarik izan, nik uste… I.B.- Lana banatzeko… X.Z.- Lana banatzeko… I.B.- Bai, ezta? Eta lana enfokatzeko… X.Z.- Elkar zuzentzeko ere… I.I.- Bai, bai, gero izan dugu… konfiantza hori izan dugu, bakoitzak…enfin, gutako bakoitzak egin du zati bat, Xabierrek esan duen bezala, baina gero, bestearena ere irakurri egin dugu…oharrak egin… orduan, alde horretatik, elkarlana hori egin da, ez da bakarrik lan-banaketa, baizik eta gero lankidetza liburu osoan zehar, ez? X.Z.- Bai, niri maiz gertatzen zait ez dakidala ze parte idatzi dudan. I.B.- Bueno, hori seinale ona dela pentsatzen dut… X.Z.- Ez, segun eta non dagoen idatzia pentsatzen dut “hau nik egina da edo Ivanek egina da” I.I.- Litekeena da… X.Z.- Bai, baina benetan, e? batzuetan duda-mudatan izaten naiz. I.B.- Bueno, horrek, alde batetik, esaten digu oso fusionatuta egon zaretela, oso… X.Z.- Bada, bai…testu-zati hori… bueno, ondo samar edo integratu direla, ez? I.I.- Bai, alde horretatik…ondo. I.B.- Eta itzulpenenetaz, zuek arduratu zarete baita? Hau da, gaztelaniazkoa eta ingelesezkoa… X.Z.- Euskarazko itzulpena neronek egin dut eta gero, ingelesezkoa, Cameron Watson-ek egin du, baina guk zuzendu dugu. I.B.- Zuek… X.Z.- Zuzendu… gainbegiratu dugu, ez? Eta batzuetan, horrela, oharrak proposatu ditugu eta zera, ez? I.I.- Gero…hori da, eta itzulpenetan batzuetan gertatzen da itzultzaile ona izanagatik ere, kontu terminologiko batzuk, bada… ez direla menderatzen oso gai espezifikoak direnean eta aldiz, gaian sartuta dagoenak badaki ingelesez nola erabiltzen den, nahiz eta igual ingelesez gehiegi jakin ez. X.Z.- Nola esan ingelesez Bizkaiko Batzar Nagusiak, ez? Bada, azkenean, parlament joan da, parlamentua. I.I.- Horrelako hitzak, ez? * Parentesi arteko forma da zuzena.