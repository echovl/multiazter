Docutec Berben errebueltak Hiztegiarekin ditugun arazo batzuk azaltzen ditu Lartategik: gure zaharrek esaten dituzten berba asko ez dira inongo hiztegitan azaltzen, etab. ETBren hizkuntz politikaz ere bi hitz esaten ditu, kritika moduan. JOSU LARTATEGI Lagun batek zera esan zidan lehen obsesioez idatzi nuen artikulua irakurritakoan: burujanari amamak "arkamuiak'' esaten dio, Josu, eta zuk, euskara kontuetan mutil jantzia izaki, ondo baino hobeto jakingo duzu nondik datorren hitz arraro hori. Itaun batzuk egin adiskideari, amama nongoa zen eta abar, eta esan nion sekula entzun gabeko hitza zela niretzat baina begiratuko nuela hor nonbait. Beno, ba ez hor nonbait ez hemen nonbait; inon topatu ez berba ditxosoa. Haserretu eta guzti egin naiz hiztegigileekin. Gogoratu naiz auzoko agure batentzat mutilak sapaztoak eta neskak sapiztiak zirela. Jode, pentsatu nuen han-hemenka azterka ibilitakoan, inork ez du neskena bildu, ala? Tira, agurearen idiolektoa izango da, hitz egiteko bere modu partikularra. Nik alabarekin, adibidez, berba piloa asmatzen dut, olgetan, eta gero berarekin erabili, eta primeran ulertzen ditugu biok (nik dakidala, baina, ez ditugu hedatzerik lortu). Ba ez, atso-agure guztiek erabiltzen zutela ziurtatu nuen gerotxoago. Ba oraingo arkamuien kontu honekin berdin, nolatan ez du inongo kristauk berba demonioa bildu? Ziur ez duena atsoak bakarrik erabiltzen.Amorrua ematen didana da hizkuntzaren gaia gainetik ezin kentzea. Beste batek galdetzen dizu ea nola esan behar den gaztelerazko "manguera'' euskaraz, berak "mahuka'' irakurri duela. Jesus!, pentsatu dut, hiztegigileren bat akabatuko dut azkenean. Nik bizitza osoan mangera aditu dudala esan diot, baina iparraldekoek frantsesaren eragina dutela eta hegoaldekook espainieraren morrontzapean gaudela, eta bidezkoena tartekorik bilatzea dela. Bidezkoa baina arrakasta gutxikoa, otu zait gero, inperfekzio komunikatiboak praktikotasun geldiezina duelako. Gaia amaitu delakoan, telebista piztu eta aor! ETB1eko euskaldunak euskaraz, baina ETB2n hara! Gizon-emakume berberak gauza bera gazteleraz esaka. Ez al da nahiko erdaldun gurean? Zergatik ez dituzte gaztelerazko azpitituloekin agertzen, ikusentzule erdaldunek euskera pittin bat entzun dezaten sikiera? Zergatik behartu modu bihozgabe horretan euskalduneria? Batzuetan, gainera, penagarria da, gazteleraz euskaraz baino okerrago egiten dute eta