Docutec Itoitz ez da segurua Itoizko urtegiaren azpian faila bat dago, eta ez dute geologoek asmatu. Urtegia oso arriskutsua da. Batez ere, kontuan hartu behar da urtegiaren ezker hegalaren ezegonkortasuna. Ondorioz, olatu handi handi bat sor daiteke, Italian gertatu zen bezala.   Patxi Gorraiz Itoizko Koordinakundeko kideak dioenez, Itoitzen segurtasun eza frogatu arte jarraituko dute lanean. Azkenaldian hainbat lurrikara izan dira Nafarroan, Itoizko urtegitik gertu. Itoizko urtegia betetzeko lanek eragin dituzte lurrikarak. Irailaren erdialdetik aurrera, 200 lurrikara baino gehiago izan dira. Itoizko urtegiaren azpian faila bat dago, eta ez dute geologoek asmatu. 4.200 metroko sakoneran dago, eta lurrikara gehienak 5.000 metrora izan dira; horrek erakusten du urtegiak eragindako mugimenduak direla. Urtegia betetzen hastean, uraren presioarekin failaren baldintzak aldatu egin dira. Zein da urtegiaren egungo egoera? Urtarrilean hasi ziren urtegia betetzen. Urriaren 8ko prentsaurrekoan mugimendu sismikoak urtegiak eragin zituela esan genuen; baina urriaren 12tik aurrera, urtegia hustu beharrean, gehiago betetzen hasi ziren. Baina batere kontrolik gabe ari dira; azpiko isurbideak itxita daude, ez daude martxan. Urtegia betetzen ari diren bitartean, ura husteko bidea azpiko isurbideak dira. Ondorioz, emari ekologikoari eusteko irteeratik ari dira husten, eta hori ezohiko egoeretarako bakarrik da. Itoizko urtegia arriskutsua dela askotan esan izan duzue. Hainbesterainokoa da? Oso arriskutsua da. Batez ere, kontuan hartu behar da urtegiaren ezker hegalaren ezegonkortasuna; Casas irakasleak 1999an Itoizko Koordinakundearentzat eginiko txostenak nahiz txosten ofizialek hori baieztatu dute. Urtegia beteta eta mugimendu sismikoekin segurtasun faktorea asko jaisten da. Ondorioz, urtegia beteta dagoela ezkerraldea mugituz gero, olatu handi bat sor daiteke. Italian ere gertatu zen hori 1963an, presaren gainetik pasa eta 2.600 hildako eragin zituen. Itoitzen gauza bera gerta liteke, eta oso ondorio dramatikoak eragin; urtegitik gertu herri ugari baitago. Europak atzera bota du apirileko sententziaren aurka aurkeztu zenuten helegitea. Eta orain zer? Gure salaketa atzera bota zuen apirilean Europako Auzitegiak. Auzitegi Gorenaren erabakia baliogabe uzteko aldatu zuela legea Nafarroako Legebiltzarrak ez  zuten argi ikusten. Horren aurka aurkeztutako helegitea ere ez digute onartu.  Halere, Itoizko urtegia legez kanpokoa da, Auzitegi Gorenaren epaiak horrela adierazten du. Urte hauetan Itoitzen proiektuari buruzko ahalik eta informazio gehien lortu nahi dugu. Horretarako zailtasunak jartzen dizkigute. Baina ikertzen jarraituko dugu, Itoitzen segurtasun ezaz guztiz frogatu eta proiektuarekin amaitu arte.