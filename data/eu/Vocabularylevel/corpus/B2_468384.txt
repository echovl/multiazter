Docutec Ariketa eta egoera fisikoen eragina osasunean¹ Aspaldi dakigun kontua da ariketa fisikoak hainbat onura sortzen dizkiela ume eta gazteei. Besteak beste, zerikusi handia du hezkuntzan, sozializazioan, jokabide arriskutsuak saihesten, norberarenganako konfiantza hartzen eta osasun fisikoan. Kirola eta  osasuna Ezaugarri horietako batzuk behin hartuz gero, bizitza osoan zehar mantendu daitezke, esate baterako, kirola egitean ikasten den diziplina eta arauen errespetua. Baina beste batzuetan, aldiz, ariketa fisikoak sortzen duen onura aldi baterako da, eta onura horiek mantentzekotan, bizitza osoan egin behar da ariketa fisikoa. Horren adibide argia da ariketa fisikoak osasunean duen eragina. Gaixotasun kardiobaskularrak -mendebaldeko herrialdeetako heriotza-kausa ohikoena1, zenbait patologia eta arrisku-faktorerekin erlazionatzen dira. Gaixotasun hauen jatorria ez da bakarra eta hauek eragiten dituzten arrisku-faktore batzuk aldaezinak badira ere (adina, sexua, faktore genetikoak, etab.), beste asko aldagarriak dira. Izan ere, ez da ahaztu behar, neurri handi batean, gaixotasun hauek prebeni daitezkeela bizi-ohitura osasungarrien bidez. Elikadura-ohitura desegokien ondoriozko obesitatea eta sedentarismoa garrantzi handia duten arrisku-faktoreak dira gaixotasun kronikoen garapenean. Horrek ume eta gazteen artean duen eragina are eta kezkagarriagoa da. Izan ere, azken urteetan obesitatea eta sedentarioen ehunekoak handituz doaz populazio-talde honetan, egindako ikerketa batzuen arabera. EHUko ikasleen ariketa fisikoa egiteko ohiturak, egoera fisikoa eta osasuna aztertzeko burutu dugun ikerketa baten arabera, ia ikasleen erdia sedentarioa da. Ikerketa horren  harira, ikerketan parte hartutako ikasleek ez dute ariketa fisikorik egiten astean zehar, edo egitekotan ordubete baino gutxiago egiten dute 15 egunean behin. Ariketa fisikoa ala egoera fisikoa? Bai ariketa fisikoak, baita egoera fisikoak ere osasunean duten onura aspalditik dira ezagunak. Ariketa fisikoa eta egoera fisikoa banaka aztertzean, aldiz, adituek oraindik ez dute guztiz adostu zeinek betetzen duen paper garrantzitsuagoa gaixotasun kardiobaskularren prebentzioan. Hala ere, azken urteetan egindako ikerketen arabera, egoera fisikoak funtzio garrantzitsuagoa  betetzen duela ikusi da2. Zentzu honetan, EHUko ikasleekin burututako ikerketan lortutako emaitzen arabera, egoera fisikoak (gaitasun aerobikoari dagokionez) ariketa fisikoarekin alderatuta ere, gaixotasun kardiobaskularren prebentzioan garrantzi handia izan dezakeela behatu dugu. Gure ikerketan, gaztetatik gaitasun aerobikoaren balio altuagoak tentsio arterialaren balio baxuagoekin erlazionatzen dira. Horren garrantzia populazio gaztean egoera fisikoaren eta osasun-parametroen artean erlazio sendoa behatu izanean oinarritzen da; izan ere, gaztetatik egoera fisikoak osasun-parametroekin erlazio zuzena eta onuragarria duela behatu baitugu. Ze ariketa fisiko egin? Hala eta guztiz ere, egoera fisiko egokia lortzeko bide bakarra ariketa fisikoa egitea da. Honela, osasun-egoera eta egiten den ariketa fisikoaren artean erlazio estua dagoenez, osasun-erakundeek ariketa fisikoaren gomendioen etengabeko berrazterketa egiten dute, populazioarentzat osasungarria den ariketa fisikoa sustatuz. Ariketa fisikoak osasunean eragin ditzakeen ondorio onuragarriak hautemateko, American College Sport Medicine-k, , asteko 5 egunetan 30 minutuko gutxieneko ariketa fisiko moderatua edota asteko 3 egunetan 20 minutuko gutxieneko ariketa fisiko indartsua gomendatzen du3 18-65 urte bitarteko populazioan. Umeei dagokionez, lehenago egunero ordubeteko ariketa fisiko moderatua aholkatzen bazen ere, gaur egun ez dela nahikoa diote eta egunero 90 minutuko ariketa fisiko moderatua aholkatzen da4. Osasuna mantentzeko egiten den ariketa fisikoak jarraitua izan behar duenez, eta gaztaroan barneratzen diren bizi-ohiturak helduaroan ere eusten zaiela ikusi denez5, egokia litzateke umeek eta gazteek betiko errotu daitezkeen kirola eta ariketa fisikoa egiteko ohitura hartzea. Itziar Hoyos BIBLIOGRAFIA 1 Eurostat (2006) Causes of death in the EU25. Significant differences among Member Sates. New Releases. 96/2006 2 Myers, J.; Kaykha, A. and George, S. (2004). Fitness vs physical activity patterns predicting mortality in men. American Journal of Medicine, 117, 912-918. 3 Haskell WL, Lee IM, Pate RR, Powell KE, Blair SN, Franklin BA, Macera CA, Heath GW, Thompson PD, Bauman A (2007). Physical Activity and Public Health: Updated Recommendation for Adults from the American College of Sports Medicine and the American Heart Association. Med Sci Sports Exerc 39 (8): 1423-1434 4 Andersen LB, Harro M, Sardinha LB, Froberg K, Ekelund U, Brage S, Andersen SA (2006) Physical activity and clustered cardiovascular risk in children: a cross-sectional study (The European Youth Heart Study). Lancet 368 (9532): 299-304 5 Ortega FB, Ruiz JR, Castillo MJ, Moreno LA, González-Gross M, Wärnberg J, Gutiérrez A eta AVENA taldea (2005) Bajo nivel de forma física en los adolescentes españoles. Importancia para la salud cardiovascular futura (Estudio AVENA). Rev Esp Cardiol 58 (8): 898-909 ¹ Nahi izanez gero, artikulu honi buruzko ariketa-sekuentzia badaukazu Osatuz webgunean egiterik, bilatzailean 468392 idatzita.