Docutec Fatimaren mantelina Hainbat kulturatan dauden ohitura zapaltzaileekin zer egin behar den aztertzen du artikulu honek. Giza eskubideak unibertsalak omen dira, ez kulturaren araberakoak. EMILIO LOPEZ ADAN / Frantzian, mantelinaren afera 1996an bizi-bizia zen. Neska musulmanen buruko zapiari deitzeko hitza Xipri Arbelbide kazetariak zabaldu zuen: "mantalina" esaten zuen, Heletako Bizkaian bezala. Orain, Bizkaiko agintarien eskuetara hel eta, Euskaltzaindiaren arabera idatziko dugu, "mantelina". Apezak du beti azken hitza, eta bakea eta bi sos. Baina gure gaia ez da hizkuntza, askatasuna baino: duela bost bat urtetako eztabaidak erakutsi zigunez, mantelinaren aferaren azpian erlatibismo kulturalaren arazoa kukutzen da, guztiz garrantzitsua. Frantzian artikulu eta eztabaida anitz izan ziren, eta, distantzia hori hartuta, Espainia eta kolonietako komunikabideetan entzun diren iritzien haraindian joateko parada badugu. EZTABAIDAREN ARDATZ nagusietatik baztertuko ditugu espezialitate espainol eta frantses huts-hutsak. Frantzian adibidez, hamaika aldiz aipatu zen eskola eta estatuaren laikotasuna, baina laikotasun horren esanahia oso bertako gauza da, luzea esplikatzeko eta astuna digeritzeko. Espainiako mojak, serorak eta kofradeak ere baztertuko ditugu. Dudarik gabe, eskuinak eta ordenuko jendeek badute jaidura ederra erligio katolikoa eta behinolako ohitura karpetobetonikoak goresteko; mairuen aurkako jarrera arrazistak salatzeko beste estakuru bat eman dute. Bale. Berriz, eztabaidaren ardatza beste nonbaiten bilatu behar da: gu bezalakoak ez direnen ohitura zapaltzaileei buruz, zer? Zeren eta, eta horretan ez genuke sobera eztabaidatu behar, emakumeak mantelina pean eramateko ohitura kondizio femenino menperatu baten osakina baita, eta horren ukatzerik ez da. Mantelinaren sinboloa ez da gauza isolatua; konstelazio oso baten barnean sartzen da, non emakumeak pairatzen baitituen marginazio nabariak (bizi publikotik kanpoan egon beharra, etxean sartuta), oinarrizko eskubideen ukazioak eta, larrienetan, eraso fisiko jasanezinak (lapidaziotik hasi eta mutilazio sexualetaraino). Ez naiz sartuko ohitura horietan islamismoak duen erantzukizuna arakatzen, jakina baita sustrai aurre-islamikoak dituztela. Erantzukizunak nonahitik jinak ere, egitatea hor dago: emakumeen zapalkuntzaren sinbolo gisa ikusi behar direla zapi, burka eta mantelinak, nahiz eta emakume batzuek horretaz harro izan. Eta, beraz, galdera: onartu ala borrokatu behar ditugu beste kulturen osakin zapaltzaileak? EGIA ESAN, erlatibismo kulturala sortu zen zentrismo europarraren aurkako erreakzio guztiz zilegi bezala. Duela ehun urteko exploratzaile, antropologo eta misiolariek basakeria baizik ez zuten ikusten salbaien ohituretan, eta horien salbatzeko edo zibilizatzeko erreferentzia bakarra mendebaldeko sistema zuten. Erlatibismo kulturalak ederki salatu zituen jarrera horiek: edozein kulturak merezi du errespetua, eta, askotan, erreferentzia desberdinetan sortu ikusmoldeak gureak baino aberatsagoak dira. Orain, indigenismoa dugu errespetu antropologiko horien azken ondorio politiko eta ideologikoa. Baina gauzak konplikatu dira jende-eskubideen urraketei buruz. Erregimen politiko batzuek ere, eta ez garbienek, hartu dute estakuru erlatibismo kulturalean jende-eskubideen balore unibertsala ukatzeko. Omen, jende-eskubide horiek mendebalekoak dira, eta badira horien ulertzeko modu islamikoak, txinatarrak eta dena delakoak. Eta hor dator gakoa: ulertzeko modu interesatu horiek zapalkuntzak justifikatzen dituztela. Eztabaida horietan, sasi-progresistek onartu dute zapaltzaileen ikusmoldea, mendebaldea salatzeko edozer baita on. Ni besteekin nago: jende-eskubideak unibertsalak dira. Mendebaldeak ere ez ditu behar bezala errespetatzen, eta badugu gure etxean zer egin; halere, ez naiz batere inperialista edo zapaltzaile sentitzen emakumeen askatasuna herri islamikoetan oso murriztua dela esaten dudanean. Beraien kulturari errespetuak ez dakar begien ixtea. Gero, gure eskoletako mantelinadunekin zer egin behar den, hori ez dut argi. Errepresioa ez da bidea, baina aniztasunaren izenean mantelinen goraipatzea edo banalizatzea arinkeria galanta da