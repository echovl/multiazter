Docutec Mikel Garaizabal: "Ardoa ekoizteko munduko lurralderik onenetakoa dugu Euskal Herria" Mikel Garaizabal enologoa elkarrizketatu dugu. Elorrioko gazte honek ardoari buruzko bi liburu argitaratu ditu eta beste hainbat lanetan kolaboratu du. Azkeneko liburuari esker (Euskal Herriko Ardoak) Gourmand 2003 saria irabazi zuen (gastronomiako "oscar" saria), ardoei buruzko munduko liburu didaktikorik onena izateagatik. Gaur egun irakasle dihardu, hainbat komunikabidetan kolaboratzaile da eta beste zenbait jardueratan ere badabil. Beste lan bat argitaratzear dagoela hots egin diogu gure ardo eta gastronomiari buruzko jakinduria zabaldu nahian. HABE.- Nola sartu zinen ardoaren munduan? MIKEL GARAIZABAL.- Nik Leioako Ostalaritza Eskolan ikasi nuen eta batez ere Sukaldaritza eta Turismoa ziren gai nagusiak. Egia da bertan ematen genuela ardoari buruzko gai bat eta oso gustukoa izan nuela. Horregatik, ikasketak bukatu ondoren arlo hori sakontzea erabaki nuen. H.- Nora joan zinen orduan? M. G.- Guardiara joatea erabaki nuen Enologia eta Ardogintza Eskolara, hain zuzen. Han hiru urteko ikasketak burutu ostean eta ikusia dastatzea asko gustatzen zitzaidala Madrilera joatea erabaki nuen eta bertako Merkataritza Ganberan sommelier ikasketak egitea. Urtebeteko ikasketak dira eta estatu mailan dagoen zentrorik onena da. Hori bukatuta, Euskal Herrira itzuli eta gaur egun hemen ari naiz. H.- Liburuak idatzi, web orriak zabaldu, klaseak eman, ikertu.... ez al duzu atsedenik hartzen? M. G.- Niri benetan gustatzen zaidana komunikatzea da, ardoaren mundua zabaltzea. Nire ustez, ardoaren munduan gabiltzanok zerbait txarto egin dugu, zeren urte askotan ardoari buruz teknizismo askorekin berba egin dugu eta beste mundu batean bizi ginela ematen zuen. Hori, nire ustez akats larria da eta kaltegarria ardo-kontsumoarentzat. H.- Zergatik? M. G.- Zabaldu dugun irudia mundu "elitistarena" izan delako, eta hori ez du zertan horrela izan. Guztiok ardoaz gozatzeko eskubidea dugu, gure kultura da eta nire asmoa hori da: Ardoaren kultura guztiei gerturatzea. H.- Euskararen esparruan ere ekarpen handia egiten ari zara... M. G.- Hala da, ardoei buruzko lehenengo euskarazko liburua argitaratu genuen 2002. urtean. Ardoaren inguruko euskal terminologian hutsune handia zegoela ikusi genuen eta lanean jarri ginen. Hurrengo urtean bigarren liburu bat atera eta Gourmand Saria jaso genuen, eta iaz web orria sortu genuen (www.catarvino.com). Bertan ikus daiteke ez dela hain zaila ardo-dastatzea egitea. H.- Modu errazean, zer da ardoa? M. G.- Ardoa baino, ardoaren kultura esan beharko genuke. Eta ardoaren kultura zabala da, are gehiago Euskal Herrian. Euskal Herria oso aberatsa da, bai gastronomian bai historian. Antzinako hizkuntza bat daukagu eta baita munduko lurralderik onenetako bat ardoa ekoizteko ere, Arabar Errioxa, hain zuzen. Horregatik, upeltegi batera zoazenean, konturatzen zara zer den botila bat ardo. Botila baten atzean ez dago alkohola bakarrik, baizik eta pertsona batzuen lan handia. Ilusioa eta jakinduria izan behar dugu ardo on bat lortzeko. H.- Nolakoa da gure ardoaren gaineko kultur maila, bizi garen Gastronomiaren Erresuman? M. G.- Nire ustez, ez bakarrik ardoaren kulturan, elikagai kontuetan ere, txikitatik heziketa falta izan dutelako edo, gazteekin arazo bat dugu: gero eta jende gehiago ari da gizentzen ez dituelako ohitura osasuntsuak otorduetan. Gure betiko ohiturak galtzen ari gara eta askarian betiko ogitartekoa jan beharrean gozoki industrialak hartzen dituzte gazteek: freskagarriak... edozein gauza. Dena den, ardoaren kontsumoan aldaketak egon dira. Orain ardo gutxiago hartzen da, baina hartzen dena hobea da. H.- Orduan, "ona, gutxi bada, bi aldiz hobea"? M. G.- Bai, egunean bi edalontzi-ardo on edatea osasuntsua da eta ez da neuk esandakoa, medikuek esana baizik. Ardoak dituen polifenolak onak direlako kolesterolen aurka, antioxidanteak... Baina, horixe, bi baino gehiago... saiatu ez edaten! (barrez) H.- Zeren arabera aukeratu behar da ardoa otorduetan? Zein dira maridajearen arau nagusiak? M. G.- Niri hori oso subjektiboa iruditzen zait eta faktore asko daudela esango nuke. Esaterako, urtesasoia: udan ardo zuri gehiago edaten dugu normalean, kontsumorako tenperatura freskoagoa delako eta atseginagoa dugulako. Horretaz gain, norekin zauden, nola zauden edo zer jaten duzun edo jaten dugun hori nola dagoen egina... Horregatik, beti entzuna izan den hori, alegia, arrainak ardo zuria behar duela eta gorriak beltza... Bada, izan daiteke ez badakizu nondik hasi. Baina, nire gomendioa beti probatzea eta esperimentatzea da. H.- Zein menu prestatuko zenioke zure bikoteari afari erromantiko baterako? M. G.- Oso argi daukat, ardo apardun bat hasteko eta bukatzeko, horrekin arrakasta lortua duzu ... (barrez). Eta jateko, berriz, etxean duzuna. Hozkailua ireki eta bertan aurkitzen duzunarekin zerbait egin. H.- Esaterako... M. G.- Agian, arraroa ematen duen arren, pizza bat. Baina, etxean egindako pizza. Orea prestatu eta dena, osagai onak bota eta oso plater gozoa duzu halako afari berezi baterako. H.- Eta aparduna, zein? M. G.- Cava bat, adibidez. Esan beharra dago oso ohitura txarra dugula apardunen kontsumoan, bukaerarako uzteko joera daukagu eta. Imajinatu urdaila betea eta ase duzula karbono oxidoa sartzen diozula eta hori... bonba atomikoa da! H.- Cava esaten duzunean, zein duzu gogoan? Katalana? M. G.- Ez dago zertan. Baditugu cava euskaldunak: Arabar Errioxan hiru herritan cavak egiten dira eta Nafarroan, berriz, bi tokitan. Bizkaian eta Gipuzkoan ere egiten dira apardunak, horregatik errepikatzen dizut: Euskal Herria, ardoa ekoizteko munduko lurralderik onenetakoa dugu.