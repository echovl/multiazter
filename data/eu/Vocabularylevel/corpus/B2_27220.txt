Docutec Etendurak Iritzi artikulu laburra. Bertan "etendurak" kontzeptuarekin jolasten du; tabakoarekiko etendura, pezetarekikoa, maitasun amaituarekikoa... ARANTXA ITURBE Saiatu denak daki errazagoa dela egun batetik bestera erretzeari erabat uztea pixkanaka dosia gutxitzea baino, umea eskolan uzten duzun lehendabiziko egunean aio esan eta alde egitea lasaitzen den arte geroarteka aritzea baino, edota maitasun harremana amaitu denean onartzea eta beste baten bila abiatzea deituko dit sinistuta noiz itzuliko zain geratzea baino. Errazagoa ez da hitzik egokiena. Eraginkorragoa esan dezagun, ze etetea ez da erraza ezertan. Beti da zaila. Etendura gehienak dira mingarriak eta etenaren zauriak luzaroan egiten du min. Orbaina erabat lehortutakoan ere bai, batzutan. Eta halere, orbainari denbora utzi behar zaio zauria zen tokian harro-harro bere bidea egin dezan. Bata bestearen atzetik. Eteteko erabakia hartutakoan data jartzea aholkatzen dute aholkuak ematetik bizibidea ateratzen dutenek. Honaino. Eta errespetatzeko eskatzen dute. Luzamendutan ibiltzeak kaltea besterik ez dakarrela buru-osasunarentzat, beti ere, eten- dura ezinbestekoa denean. Atzera bueltarik ez duenean. Datozen bi hilabeteotan asko ikasiko dugu sikologiaz ingurura miatze hutsarekin. Sikologo txarrak tokatu zaizkigu euroaren planifikatzaileak. Hilabeteak pasa dituzte pezetari despedida antolatzen eta ez dute benetan despeditu. Etendura gogorregia gerta ez dadin hilabete parea utzi digute bati aio esan eta bestea ezagutuz joateko. Zauria egin berritan orbaina jarri digute gainean, eta horrela ez dago sendatuko den zauririk. Ez erabat garbituko denik, behintzat. Maitale bat erabat utzi gabe berriarekin hasteko gomendioa egin digute. Beno, gomendioak dio berriarekin saiatzeko batipat, baina badaezpada, beharra izan ezkero, aurrekoa ere hor egongo dela oraindik pixka batean. Eta horrela ez dago maitasun harreman sendo bat behar bezala hasteko modurik. Erretzeari uzteko agindu digute, atzotik, baina bi hilabetez zigarrotxo batzuk erretzeko aukera utzi ere bai. Umea eskolako lehen egunean nigarrez utzi eta behin eta berriro aio esanez buelta erdi eman eta aldegiteko eskubidea ukatu digute. Eta despedida luzeak baino gauza aspergarriagorik ez dago, behin eta berriro aio esateak aio hitzari bere zentzu guztia galarazten diolako. Euroaren alde norberak egin beharko du. Baina erretzaile izandako nork ukatuko du kalada bat zigarroa parean jarri ezkero? Edo nork laztan ezagun bat, azkenekoa izango dela jakin arren? Eraginkorragoa izango zen bapateko haustura. Zaila, baina eraginkorra.