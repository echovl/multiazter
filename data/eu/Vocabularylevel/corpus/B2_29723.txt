Docutec Boterea eta sentiberatasuna Mundu hau hobe ibiliko litzateke gobernuan emakumeak paratuko bagenitu? Manu Chaori entzun nion elkarrizketa batean, eta kalean iritzi modura dabilen ustea da, hain zuzen, emakumeek hobe aginduko luketela, edo Manu Chaok planteatzen zuen moduan esateagatik: mendebaldeko munduari gelditzen zaion aginte alternatiba bakarra, eta letorkigukeen hondamendiari ihes egiteko bidea emakumeak agintean paratzea dela. Beraz, mundu hau hobe ibiliko litzateke gobernuan emakumeak paratuko bagenitu? Uste hau dabilen beste uste batekin alderatzeko ariketa egiten utz iezadazue: emakumeak sentiberagoak dira, baina, hala badira, zergatik dira sentiberagoak? Biologiaren kapritxoren batengatik, beharbada? Nik uste dut ezetz, nagusiki ezetz, nahiz eta ia ezer ez jakin biologiaz, baina bakoitza bere usteekin bizi da, batzuk okerrak direla susmatu arren. Uste dut emakumeen balizko sentiberatasun arrazoia gizartean bete duten menperatu kokapenean datzala. Zentzu horretan beste menperatu batzuen arazoak ulertzeko gaitasun trebeagoak leukakete eta, Manu Chaok esan bezala, boterean aritzeko zuhurtzia handiago. Egia esateko adibideak ez dira horren eredugarriak, Margaret Thatcher datorkit burura. Thatcherri, dena dela, emakumetasuna kentzen zaio, eta, beraz, sentiberatasuna eta, ondorioz, agintzeko trebezia. Thatcher, esaten da, ez zen emakumea bere estiloan, baizik eta arra, bere agintzeko manera gizonezkoena zen, eta emakumeak boterean paratzeko ustea sortu esperantzak zutik dirau. Egia ote?