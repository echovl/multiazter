Docutec Super sur: gure garapena zuzentzeko aukera historikoa Super sur izeneko saihesbidea eraikitzearen komenientzia zalantzan jartzen du Ingurumen sailburuak. Portua trenbidearekin lotu behar da, kamioiak gutxitzeko; eta, horrela, ezkerraldean ezin dira bi proiektuak gauzatu. SABIN INTXAURRAGA /  Eusko Jaurlaritzako Lurralde Antolamendu eta Ingurumen Sailburua Super sur izeneko saihesbidea eraikitzearen komenigarritasunari buruzko eztabaida pil-pilean dago bizkaitarren artean. Gainera, alegazioak aurkezteko epea luzatu egin da, abuztuaren erdira arte aurkez daitezke. Nik ere parte hartu nahi dut eztabaida horretan, eta Eusko Jaurlaritzako Lurralde Antolamendu eta Ingurumen Sailak azpiegitura horri buruz duen iritzia publikoki azaldu nahi dut. Gauzak ongi egiteko aukera paregabea dugu parez pare. Desarrollismo-kontzeptu zaharkituak albo batera utzi eta garapen iraunkorreko aukera modernoak jarri behar ditugu martxan. Azken finean, XXI. mendeari buruzko hausnarketa egin eta aukeratu egin dezakegu, lehengo hormigoizko kontzeptu eta eskemak baztertuta. Hausnarketa hau garapen iraunkorraren aldeko jarreratik egina dago. Garapen iraunkorra egun eta etorkizunean bizi-kalitatea, ongizate ekonomikoa eta soziala eta ingurumen-ongizatea lortzeko garapen-eredua da. Baina, aldi berean, garapen iraunkorraren ondorioz, ekoizteko, kontsumitzeko eta, batez ere, garraiatzeko moduak aldatu egin behar ditugu. Onartzen dut ez naizela aditua garraioen arloan, baina Metropoliko Hegoaldeko Saihesbidea Super sur ere deitzen diote eraikitzeak eragingo lituzkeen ondorioak kontuan hartuta, proiektuarekiko ditudan erreparoak azaldu nahi ditut. Garapenaren izenean jartzen dut zalantzan Super sur saihesbidea; izan ere, historian zehar ikusi ahal izan dugu, azpiegiturak eraiki eta metatze hutsarekin ez dela berez ongizatea lortzen, ez eta hazkunde ekonomikoa ere. Eta printzipio hori garapen iraunkorraren aldeko ikuspegitik onartuta dagoenez, garraioaren arloan ere onartuta dago; izan ere, aditu guztiek aspalditik onartzen dute, oro har, hirietara sartzeko bideetan ditugun mugikortasun eta asetze-arazoak konpontzeko eskaintzaren eta eskariaren kudeaketa konbinatu behar direla. Alegia, ez da nahikoa errepide gehiago eskaintzea; nahitaezkoa da errepideen eskaria txikitzea. Errepide gehiago, auto gehiago. Badirudi autoa erabiltzeko gaitasuna mugagabea dela. Eta Bizkaia ez da horren salbuespena. Foru Aldundiaren datuak duela gutxi eman dira argitara : azken urtean ehuneko 3,2 handitu da zirkulazioa eta hazkunde hori metropolietan kontzentratzen da. Foru Aldundiko Garraio Sailaren beraren datuen arabera eta horko adituen balorazioaren arabera, asaldura-zirkulazioak eragiten du hazkunde hori. Hau da, hain zuzen, asaldura-zirkulazioa: goizez Bilboko aglomeraziora lanera doazenek eta arratsaldez alde egiten dutenek eragiten duten zirkulazioa, eta merkataritza guneetara doazenek eragiten dutena. Gaur egun, Hegoaldeko Irtenbideko edo A-8 errepideko zirkulazioaren erdia asaldura-zirkulazioa da, eta puntako orduetan % 68koa da. Bistakoa da auto horiek ez direla Super sur berritik igaroko, distantzia laburreko erabiltzaileak direlako. Eta, gainera, ezin izango da merkantzia arriskutsurik garraiatu, horrelako garraiobideek ezin dutelako tunelik igaro eta ibilbidean tunelak izango direlako, eremu horretako orografiak behartuta. Nork erabiliko du bidesaria duen errepide berria, baldin eta A-8 errepidea erabiltzen duten ibilbide luzeko garraiolariak erabiltzaile guztien % 9 besterik ez badira? Horrek Londresko kasua gogorarazten dit: 2003ko otsailetik aurrera, hirigunera auto pribatuan sartzeko, zazpi euroko bidesaria ordaindu behar da eguneko auto-ilaren bidesaria esaten diote. Auto-ilarak % 30 gutxitu dira eta auto-kopurua % 16. Oro har, sistemak ongi funtzionatzen du, eta Londresko beste eremu batzuetara eta Britainia Handiko beste hiri batzuetara zabaltzea ere pentsatu dute. Bilbon ere bidesaria ordaindu behar izango dugu?: hasiera batean ez, baina gero bai; izan ere, adituen arabera, errepide gehiago eskaintzeak auto pribatuen eskaera areagotzen du. Bidesariez ari garenez, gogora dezagun sustatzaileek erabilera-kanonarekin eraiki nahi dutela Super sur, kostuak finantzatzeko. Baina, zer helburu edo funtzio da egokiena bidesari horrentzat: eskaera areagotzen duten errepide gehiago eraikitzea edo automobilak hiriaren barnera sartzea eragozten saiatzea? Londresko bidesaria, noski, garraio publikoa hobetzeko erabiltzen da. Baina baditut beste zenbait arrazoi Super sur izeneko ingurabide berriaren eraikuntza zalantzan jartzeko. Gure gobernuko Garraio Sailaren Euskal Autonomia Erkidegoko mugikortasun-azterketa txostenaren arabera, EAEko zirkulazioa kolapsatzeko arrisku handia dago: gure autonomia-erkidegoan, eskaera handiko errepide nagusietako zirkulazioa % 7 baino gehiago handitzen da urtero, eta errepide horietako zati batzuetan, % 12 baino gehiago handitzen da zirkulazioa urtero. Gainera, kamioien zirkulazioa ari da handitzen gehien. Horrek esan nahi du bide nagusi horietako zirkulazioa bikoiztu egiten dela 6-9 urtean behin. Foru Aldundiaren zirkulazio-datuen arabera, Bizkaiko zirkulazioa gero eta gehiago handitzen ari da, sare nagusia gainezka egon arren. 2002an % 2 handitu zen, eta 2003an % 3,2. Eta, gainera, Foru Aldundiaren datuek diote puntako orduetan Bilbora sartzen den eta Bilbotik irteten den zirkulazioa handitzen dela gehien, nahiz eta ia egunero sortzen diren auto-ilarak. Aditu horien ustez, «Txorierriko korridorea ireki ondoren, egoerak hobera egin du, baina bost urte barru berriz ere gainezka izango ditugu Bilboko sarbide guztiak; beraz, beste ekintza batzuk gauzatu behar ditugu». Ez gatoz bat horrekin. Eta, ez da soilik errepide berriek epe ertain eta luzean zirkulazioa pixkanaka handiarazten dutelako, beste bi arrazoi garrantzitsu hauengatik baizik: bata, ingurumena, Kyoto eta klima-aldaketa; eta, bestea, garraio alternatiboak: lehentasuna trenari eman behar zaio, ez errepideari. Bistakoa da gero eta gehiago Kyotoko protokoloa bete nahi badugu, alegia, klima-aldaketaren kontra borrokatu nahi badugu, neurri gogorrak hartu behar ditugula garraio-sektoreari dagokionez; izan ere, sektore horrek handitzen segitzen ditu CO2-ren emisioak, beste sektore batzuek industriakoa, esaterako txikitzeko joera hartu duten arren. 2001ean, garraioaren emisioak % 71 handitu ziren 1990eko datuekin alderatuta (Kyotoko kalkuluak egiteko oinarri hartutako urtea), 2002an % 77 eta 2003an % 85. Progresio zoro horretan eragin handia dute automobilek zein kamioiek. Gure autonomia-erkidegoan, merkantzien garraioaren % 73 errepidez egiten da, kamioien bidez. Europako Batasunean, batezbestekoa % 44 da (erdia ia). Agerian dago, beraz, garraiatzeko moduari dagokion desoreka izugarria dela. Automobilean dabilen pertsona batek autobusean doanean emititzen duen CO2 kantitatearen hirukoitza emititzen du; proportzio hori antzekoa da kamioia eta trena alderatuta. Europako Batasunean, errepide bidezko garraioak garraio-sektorearen guztizko energia-kontsumoaren % 73 kontsumitzen du eta urtero % 2 handitzen da. Hori asko da, baina gure herrian egoera okerragoa da: garraioan kontsumitutako energia totalaren % 93 kontsumitzen da errepidean, eta, gainera, urtero, % 3 handitzen da. Alegia, gasolina xahutu egiten dugu, eta gas poluitzaile bihurtzen dugu. Non eta noiz amaituko dugu? Lurralde Antolamendu eta Ingurumen Sailak Euskal Autonomia Erkidegorako bultzatzen duen garraio iraunkorra honetan oinarrituko da: pertsonak eta merkantziak errepidez baino gehiago trenez eta sistema publikoan garraiatzean. Gaur egun auto pribatua edozertarako, lanera, eskolara edo erosketetara joateko, erabiltzen duten pertsonak konbentzitzeko, eragiten duten ingurumen-kaltea ulertarazteaz gain, garraio publikoko alternatiba egokiak eskaini behar dizkiegu. Egia da Bizkaian sare publikoa ongi dagoela, beste lurralde batzuetan baino hobeto; baina, bestalde, egia da Bilbo inguruan nolanahiko zentro berriak aisialdikoak eta komertzialak eraikitzen ari direla, eta horietako aparkaleku erraldoiek milaka ibilgailu erakartzen dituztela. Hortxe jardun behar dugu lurralde-antolamenduko arduradunok. Mugikortasun iraunkorreko irizpideak eta garraio publikoko irtenbide eraginkorrak aplikatu behar ditugu. Ziur nago Super sur baino merkeagoak izango direla. Merkantziei dagokienez, beste hainbeste: ibilbide luzeko merkantziak portuan kamioira igo beharrean, trenera igo behar ditugu zuzenean. Zoritxarrez, gaur egun, gure herrialdean, merkantzia bat kamioi batera igotzen denean ez da deskargatzen harik eta helmugara iritsi arte. Berdin da mila kilometrora edo gehiagora egotea. Eta horrek ez du zentzurik, ez ekonomiaren ikuspegitik ezta ingurumenaren alderditik ere. Kamioian kargatu beharrean, merkantzia trenera igotzen bada, ibilbide osoa trenbidean egingo du. Horixe da arazoaren muina: portua trenbidearekin lotzea. Gure errepideetako kamioi-kopurua gutxitu nahi badugu, Bilboko portua trenbide-sare moderno batekin lotu behar dugu, merkantzien mota guztietako trafikoa sartu eta ateratzeko. Eta hautatzeko garaia iritsi da: Metropoliko Hegoaldeko Saihesbide berria ez da bateragarria Bilboko portuko trenbidea ibilbide luzeko sarearekin lotzearekin; izan ere, aukera bat besterik ez dago, ezkerraldean oso toki estua dugu eta eta ingurumen-inpaktua izugarria da; gainera, ez dago nahikoa diru biak eraikitzeko. Etorkizunean eta azpiegitura bien kostua-onura erlazioan pentsatuz aukeratu behar da. Hasierara joko dut berriro: gure garapen-ereduaren norabidea zuzentzeko aukera historikoa dugu parez pare. Epe ertain eta luzean pentsatu beharra dugu, gero eta gehiago areagotzen ari zaizkigun auto-ilaretan barrena bideratu beharrean. Garraio publiko gehiago eta hobea, eta tren gehiago eta hobeak denontzako, merkantzienak barne.  