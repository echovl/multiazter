Docutec Alfaroren sendabide naturalak EHUren udako ikastaroetan Jesus Maria Alfaro naturopatak hainbat erremedio edo aholku eman zituen.Hauetako batzuk dakartza, anemia, garatxoak, erreuma Nekane Gonzalez / donostia «Anemiari aurre egiteko dilistak jan behar dira» dioen ohiko esaera egia ez dela ziurtatu zuen Jesus Maria Alfaro naturopatak atzoko jardunaldian. Esan zuenez, «dilistek burdina izan badute, baina giza gorputzak ez du burdina hori xurgatzeko gaitasunik». «Bi azenario, erremolatxa bat eta bi koilarakada garagar legamiaren nahasketa da egokiena», adierazi zuen telebistako aurkezleak. EHUko Uda Ikastaroetan gaixotasun eta horientzako irtenbide ugari izan zituen hizpide Alfarok atzo; esaterako, zilborraren eginkizunaz aritu zen. Azaldu zuenenez, «beherakoari edota zorabioari aurre egiteko zilborra da giza-atalik funtsezkoena»; izan ere, bertan osagai ezberdinak sartuz, aipatu egoerei irtenbidea topa dakieke. «Beherakoari dagokionez, gatzez bete behar da zilborra, gainean tirita edo banda itsaskor bat ezarriz; zorabioen kasuan, aldiz, aspirina bat jarri behar da, eta gauza bera egin», esan zuen. Bestalde, azido uriko, erreuma, tortikolia eta pareko arazoak desagerrarazteko calihueso sistema erabili behar dela azaldu zuen. Horretarako, gerezien hezurrak eguzkitan jarri behar dira, itsatsirik geratzen zaizkien haragi zatitxoak garbitzeko; ondoren, «artilezko galtzerdi batean sartu eta mina dugun lekuan jarri behar dugu: lepoan, tortikoliaren kasuan; gerrian erreumarenean; eta behatz lodian nola barrabiletan azido urikoa badugu». Sistema honen bidez, mindutako gorputz-atala berotu eta sendatu egiten dela azaldu zuen. «Eskuetako garatxoak desagertzeko, gizonezkoek emakumearen hilerokoa eta hauek gizonezkoen hazia erabili behar dute», adierazi zuen; «oinazpiko garatxoentzat, aldiz, barea da egokia; eta aurpegi zein lepokoentzat, baratxuriaren igurtziak uzten duen salda», gehitu zuen.