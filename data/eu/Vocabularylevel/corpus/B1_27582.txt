Docutec Exoeskeletoak, pertsonei zama eramaten laguntzeko tresnak 2563 bideo pasartearen aurkezpena egiten duen idatzi laburra. Ikerketa batzuren berri ematen du: zama handiak eramateko aparailu bereziak asmatzen ari dira. Estatu Batuetako militarrak interesaturik daude proiektuan, soldaduei bizkar-zorro astunak, munizioak eta armak eramaten lagunduko dien zerbaiten bila dabiltzalako. Exoeskeletoak zama eramaten lagun dezake. Dena den, uste baino askoz konplexuagoa da. Aparatuak sentsore bereziak ditu exoeskeletoaren eta pertsonaren arteko harremanaz arduratzeko. Makinak modu egokian funtzionatu behar du. Une bakoitzean pertsonak behar duen indar edo presio egokia eskaini behar du. Presio handiegiak kalte egingo lioke pertsonari; presio txikiegia, berriz, ez litzateke eragingarria izango. Bestalde, Kaliforniako Unibertsitateko ikasle batzuek Pogo-matic izeneko tresna asmatu dute. Jostailua dirudi, baina makina soldaduen abiadura eta bizitasuna hobetzeko diseinaturik dago. Dirudienez, jauziaren ekintza mekanikoak soldaduei azkarrago eta pauso handiagoak eginez korrika egiten laguntzen die, baita bizkarrean zama astunak eramaten dituztenean ere.  