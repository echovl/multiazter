Docutec Isiltasuna eta uranio hauts-izpiak Uranio pobretua duten armen erabilerak ondorio larriak eragiten dituela agerikoa den arren, okupazio indarrek 2 milioi kilo uranio hauts erradioaktibo utzi dituzte Iraken. Isiltasuna, heriotzaren usaina eta hondamendiaren samina izan ohi dira bala hotsak bukatutakoan agerian gelditzen diren gerraren aztarnak. Zirrikituetan, berriz, bala, misil edo bonbek adina min eragin dezaketen uranio pobretuaren hauts-izpiak ezkutatzen dira. Iazko martxoaren 20a eta maiatzaren 1a bitartean, gerra abiatu eta amaitutzat eman zuten epean, okupazio indarrek bi milioi kilo uranio pobretu hauts barreiatu zituzten Iraken. Erradiazioaren ondorioak epe luzean ikusiko dira; dena den, dagoeneko aurreneko eraginak sumatzen hasi dira ingurumenean eta izakien artean. Oraingoz uranio pobretuak 250.000 irakiarri eragin diela uste da eta minbizi eta sortzetiko malformazio kasuak etengabe areagotzen ari dira. Tigris ibaiaren kutsadura «izugarria» dela ohartarazi du ikerketa batek. Golkoko Gerrako beteranoek eratutako Sen Onerako Beteranoak Elkarteak herrialdean uranioz eginiko zenbat arma bota dituen argitzea eskatu dio Pentagonoari. Erakundeko kide Dan Faheyren arabera, aurreneko aldia izan da uraniozko bonbak nekazaritza eremuez gainera hirietan ere erabili dela: «Bagdad hiriburuan ere bai». Pentagonoak ez du informazioa helarazi. AEB Ameriketako Estatu Batuetako Armadako Vincent Brooks jeneralak, alta, bonbardaketetan uranio pobretua zuten armak erabiltzen ari zirela onartu zuen iaz. Erresuma Batuko Defentsa ministro Geoff Honnek uranio pobretuak «arriskurik ez duen arren», okupazioan parte hartu zuten soldaduei analisiak egingo zitzaiela adierazi zuen iazko apirilean. Oraindik ez dira jakinarazi, ordea, analisien emaitzak. NBE Nazio Batuen Erakundeko Behatzaileak iazko irailean jakinarazi zuenez, milaka soldadu estatubatuar atera behar izan zituzten herrialdetik osasun arazoak zirela medio. Uranio pobretuaren erabilera gero eta handiagoa da armagintzan. Balak, granadak eta misilak egiteko eta tanke eta gerra abioien kanpoaldea babesteko baliatzen da. Uranioa oso mineral merkea da; izan ere, erruz dago naturan. Bonba atomikoak egiteko eta erreaktore nuklearretan erabiltzen da, horretarako, berez duen 235 isotopoaren kopurua handitu egin behar da. Hortaz aberastu egiten da uranioa. Prozesu horren ondoren gelditzen den hondakinari, alta, uranio pobretua deitzen zaio. Munduko uranio hondakinen kopurua ikaragarria da: zentral nuklear batek 125 kilo uranio erradioaktibo sortzen ditu egunean. Washingtonek 500.000 tona uranio dauzka pilatuta zentral nuklearren hondakinak jasotzen dituzten biltegietan eta arma nuklearrak egiteko baliatzen diren laborategietan. Iraken bota duten uranio hauts kopurua baino 40 bider handiagoa, alegia. Uranioz gainezka dauden biltegiak hustu ahal izateko, Washingtonek uranio pobretua dohain ematen die armak egiten dituzten enpresei, bertakoei zein atzerrikoei. Hortaz, munduko beste hamasei estatuk dute gutxienez uranio pobretua, tartean, Errusiak, Erresuma Batuak eta Frantziak. Lyongo Arma Nuklearren Behatokiaren arabera, herrialde hauek guztiek uranio pobretua erabiltzen dute saio militarrak egiteko. Uranioa dentsitate handiko minerala da eta naturan dagoen elementu astunena da. Uraniozko burua duten jaurtigaiak altzairuz blindatuta dauden tankeak eta eraikinak zulatzeko gai dira. Gainera, uranioa piroforikoa da, hau da, jomugan talka egitean eztanda eragiten du. Beraz, gerra estrategietan oso lagungarria da. Uranio pobretua duen bala batek eztanda egiten duenean, su hartu eta bertan dauden milaka eta milaka partikula txikiak airean zehar sakabanatzen dira. Hauts partikula hauek harea-pikor bat baino ehun aldiz txikiagoak dira eta, ondorioz, txoko eta bazter guztietan barreiatzen dira. Gizakiek eta animaliek arnasaren bidez jasotzen dituzte partikula toxikoak eta ingurumenean gelditzen dira: zuhaitz, landare, lur eremu, ibaietan... Arnastu ezean, uraren edo elika-katearen bidez heltzen ahal da izakiengana. Uraniozko partikula toxikoak 4.500 milioi urtez bizi dira. Aurrekariak Osasunaren Mundu Erakundeak egiaztatu zuen aurreneko aldiz uranio pobretuaren erabilerak osasunean eragiten zituen kalteak. 1991. urteko Golkoko Gerrak soldaduengan eragin zituen arazoak ikertzeko egin zen txostena izan zen gerora kontraesan ugari izan dituen eztabaidaren abiapuntua. Gerra hartan uranio pobretua zuten 950.000 bala jaurti zituzten eta, uste da, oraindik 300 tona hauts dagoela Iraken. Minbizi kasuak 20.000 eta 100.000 artean handitu direla jakinarazi zuen Kanadako Waterloo Unibertsitateko ikerketa batek. Golkoko sindromea esaten zaio gerran parte hartu zuten soldaduek izan dituzten osasun arazoak: buruko, giharretako eta sabeleko mina, bertigoa, arnasa hartzeko arazoak, tentsio altua, epilepsi krisiak... Bertan izan ziren 700.000 soldaduetatik 200.000k mota bateko edo besteko arazoak izan dituztela eman dute aditzera hainbat informazio iturrik. Basora eta Bagdad lotzen dituen errepidean, heriotzaren errepidean, uranio libra bat zuten 950.000 jaurtigai bota zituzten. Urteotan minbiziarekin jaio diren haurren kopurua oso altua da zonaldean. Minbizia, leuzemia, giltzurrunetako arazoak, hezurretako tumoreak eta enbrioietako malformazioak eragiten ditu uranio pobretuak. Uraniozko bonbak 1995. urtean jaurti zituzten berriro. NATOko soldaduek erradioaktiboak ziren 10.800 jaurtigai bota zituzten Serbian eta Bosnian. Lau urte geroago, 1999. urtean, Kosovon egindako erasoaldian uraniozko beste 31.000 jaurtigai bota zituen NATOk. Balkanetako sindromeak zuzenean eragin dituen hildako kopurua zehaztea zaila bada ere, orain arte gutxienez 13 soldaduren heriotza egiaztatu da. Afganistango gerran ere uranio pobretua erabili izanaren zantzuak daude eta uste da 1.000 tona oxido erradioaktibo dagoela herrialdean. Hipokrisia eta zinismoa Aurrekari hauek guztiak aintzat hartuz, agerian gelditzen da berriz ere agintarien hipokrisia eta zinismoa. Gerra guztiek komuneko ezaugarriak dituzte. Ildo horretan, azkenaldian sarritan parekatu dira Vietnamgo eta Irakeko gerrak. Parekotasunen artean aipagarria da ere gerra armen erabilerak eragiten dituen albo-ondorioak. Vietnamgo basoetan agente laranja izenez ezaguna egin zen 70 milioi litro belar-pozoi bota zituzten. Gaur egun, 30 urte geroago, ume asko eta asko malformazioekin jaiotzen dira herrialdean 150.000 ume omen daude malformazioekin. AEBetako Armadak 1995. urtean egindako txosten batean uranio pobretuak «osasunean ondorio larriak sortzeko ahalmen potentziala» zuela ondorioztatu zen. Pentagonoak, dena den, beti ukatu du informazio hori eta egindako txosten ugari artxibatzeaz gain, uko egin dio ikerketa sakon bat egiteari. NATOren txosten batek ere uranio pobretua ez dela kaltegarria ondorioztatu zuen, «erradioaktibitate maila txikia» dela argudiatuz