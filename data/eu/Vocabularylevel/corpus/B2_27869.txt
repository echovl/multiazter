Docutec "Herritarrek desegoki darabilte larrialdi zerbitzua" Albiste honetan osasun sailburuak prentsaurrekoan esanak jasotzen dira. Bere ustez, larrialdi zerbitzuak gehiegi erabiltzen dira. Albisteak erabilpen horri buruzko hainbat datu dakartza. MAIDER DEL OLMO / Bilbo Azken 20 urteotan EAEko osasun eta arreta zerbitzuak izandako garapena laudatu zuen, atzo, Gabriel Inclan Osasun sailburuak. Haren arabera, «aitzindariak gara larrialdi kasuetan eskaintzen ditugun zerbitzu aurreratuetan». Herritarrek, baina, zerbitzu horiek «desegoki» erabiltzen dituztela uste du Lakuako sailburuak, eta batzuek, gainera, «gehiegitan». Egunean larrialdi zerbitzuetara 3000 pertsonak baino gehiagok jotzen dutela Euskal Autonomia Erkidegoan eman zuen jakitera, atzo, Gabriel Inclan Lakuako Osasun sailburuak. Inclanen iritziz, kopuru altuegia da hau. Haren arabera, herritarrek osasun zerbitzuez erabilera okerra egiten dute, eta horren ondorioa da «neurrigabeko kopuru» hori. Sailburuaren hitzetan, «gizartea ez dago horren gaixo, kopuru horrek engainatu eta aurkakoa islatu badezake ere. Askok ez dakite kasu bakoitzean zein osasun arreta behar duten, hori da kontua». Inclanek, halaber, laudatu egin zuen larrialdi kasuetarako azken 10 urteotan Osakidetzak EAEn eskaintzen dituen zerbitzuek izandako garapena. Azken bi urteotan zerbitzu horiek 100ndik gora heriotza saihestea lortu dute, Inclanek atzokoan adierazi zuenez. Larrialdi eta emergentzia kasuetarako espainiar elkarteak urtero egiten duen kongresuaren XIV. edizioko aurkezpenean eman zituen datu guztiok Inclanek, Bilboko agerraldian. Gaurtik hasi eta etzira bitartean osasunarekin loturiko jardunaldi batzuk egingo dituzte egun osoan. Gutxienez mila parte-hartzaile izango direla aurreikusi dute antolatzaileek, izan duen oihartzuna dela-eta. Bestalde, datuekin jarraituz, Inclanek iaz anbulantziek egindako joan-etorrien berri ere eman zuen. Hala, bizi euskarri aurreratuetako anbulantziek egunean 40 bidaia egin zituzten; hain zuzen ere, urtean 14.530 inguru. Oinarrizko bizi euskarrikoen zerbitzua, berriz, egunean 225 aldiz izan zen eskatua; gutxi gorabehera urtean 82.000 aldiz. Ospitaleetako larrialdiei dagokienez, 840.000 esku-hartze izan ziren iaz; eguneko bi mila baino gehiago. Inclanek, gainera, larrialdi kasuan osasun arreta eskatu zutenek hura jaso arte igarotako denboraren berri ere eman zuen. Haren arabera, Gasteizko zerbitzuak izan ziren iaz azkarrenak. Arreta behar zuen pertsonarengana iristeko, hain zuzen ere, bost minutu eskas behar izan zituzten, Lakuako Osasun sailburuak jakitera eman zuenez. Larrialdietarako jarritako 112 telefono zenbakira joz herritarrek berek uste baino zerbitzu gehiago eskuratu ditzaketela azaldu zuen zuen, atzo, Inclan Osasun sailburuak. Hala, zerbitzu hori erabiltzeko deia egin zuen. Inclanen arabera, «medikuak aholku bat eman diezaien jotzen dute askok eta askok larrialdietara, besterik gabe. Telefono dei bat egitea nahikoa dute, baina, horretarako», azaldu zuen Lakuako sailburuak. Bestalde, herritarrak larrialdi egoera batean daudenerako Osakidetzak arreta zerbitzua %100 bermatua duela ere ziurtatu zuen Inclanek. (moldatua)