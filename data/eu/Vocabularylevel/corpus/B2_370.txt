Docutec Emakume diseinatzaile bertsolari sexista omen naiz Emakume baten gorputz biluziak polemika sortu du. Joan den astelehenean GARAk bere azken orri- aldean argitaratu zuen kartel batean ageri zen. Kartelaren testuak hala zioen: «Bertsolari Txapelketara jantzita ala biluzik joango zara?». MARTA ORTIZ MATEO   XXI. mendearen hastapenetan, emakume baten gorputz biluziak polemika sortu du hamabost urteko neska donostiar baten buruan. Joan den astelehenean GARAk bere azken orri- aldean argitaratu zuen kartel batean ageri zen. Aukera duenak begiratu bat eman diezaiola. Kartelaren testuak hala zioen: «Bertsolari Txapelketara jantzita ala biluzik joango zara?». Testua ezagutu nuen unean bertan bururatu zitzaidan Angel Marcosen 80ko hamarkadako argazki horrek kartelaren oinarri izan behar zuela. Perfektua zen mezua helarazteko. Ilara batean hiru emakume eta hiru gizon (paridadea deitzen diote orain), txapelketako edozein saioren zain egon zitezkeenak. Tartean, euretariko bat, biluzik. Kasu honetan, emakumea. Naturaltasun osoz dago beste pertsonen tartean, ez du ematen diskriminatua edo iraindua sentitzen denik. Ondoko lagunek ere ez diote aparteko arretarik eskaintzen biluzik joatearren. Bertsozale ez jantzia txapelketako ilaretan bezala. «Hau iragartzeko ez da iragarki sexistarik egin behar (...) Eta zergatik ez gizon bat? Edo gizon eta emakume bat?», galdetzen zuen Donostiako neska gazteak. Nik honako beste galdera hau botatzen diot: Eta zergatik ez emakume bat? Emakumearen gorputz biluzia ez da elementu sexista bat, zerbait naturala eta ederra baizik. Emakume bakoitzak bere gorputza den bezalakoa maite du, jantzirik nahiz biluzik, karteleko neskak bezala. Milo-ko venus, Goyaren «Maja biluzia», Rubens-en «Hiru Graziak»... guztiak dira ederrak. Inork ez du haien egileengan jarrera sexistarik igarri. Artean bezala bizitzan, sexismoa begiratzen duenaren begietan egon daiteke. Eta, neska gaztea horren beldur bada ere, inork ez du uste «emakumeek bertsolaritzaz gizonek baino gutxiago» dakitenik. Ez dadila larritu. Ni neu, honetan aritu aurretik, hamaika txapelketa eta plazatan ibilia naiz, bertsozale eta bertsolari. Praka zein gona motxarekin. Besterik ez, milesker eta zorionak Abante! kulturguneari, Gaztainondo Bertso Eskola eta Iñaki Aurrekoetxea tailerreko irakasleari, eta bereziki GARAri; bertsoa eta eguneroko bizitza uztartzearen aldeko apustua egin duzuelako. Naturaltasunez, merezi zuen moduan. Txapelketan ikusiko dugu elkar. Jantzirik nahiz biluzik.