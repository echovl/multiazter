Docutec Errauste planta gelditzeko asmoz Arnasa taldea sortu dute Urnietan Atzo aurkeztu zuten San Markos Mankomunitateak Urnietan (Gipuzkoa) ezarri nahi duen errauste planta geldiarazteko sortu berri den Arnasa herri plataforma. San Markos Mankomunitatearen proiektuak urnietar askoren atsekabea sortu duela salatu dute. San Markosek duen asmoaren berri urriaren 21ean izan zuten komunikabideen bitartez eta handik bi egunera, herritar guztiei irekitako batzar informatibo baterako deia egin zen. 400 pertsona inguruk parte hartu zuten eta batzarraren amaieran plataforma bat osatzea erabaki zen. «errauste planta bat herrian eraikitzeak egundoko zirrara eta atsekabea sortu du, eta horren ondorioz sortu da gaur aurkeztu dugun plataforma», adierazi zuten Arnaseko ordezkariek. Era berean, Arnasa herri plataforma ez dagoela «politikoki lerrokatuta» azpimarratu zuten eta orain arte izan dituzten kritikak gaitzetsi zituzten. Batzarrean 33 herritarrek azaldu zuten plataformako kide izateko nahia, modu iraunkorrean lan egiteko. Tartean ziren abokatuak, biologoak, osasun teknikariak eta kimikariak. Halaber, 60 laguntzaile baino gehiagok babestu dute plataforma. Hala, azaroaren 1ean eginiko bileran honakoa erabaki zen: plataformari izaera juridikoa ematea; eta, bost batzorde osatzea. Batzordeak honela sailkatu dituzte: juridikoa, osasun-teknikoa, kanpo-harremanak, ekonomikoa-finantzaketa eta ekintzen antolakuntza. Ondorio kaltegarriak Munduko erakunde ugarik errauste planten inguruan landu dituzten txostenen ondorioen berri ere eman zuten Arnasa herri plataformako kideek. Txosten guztietan ohartarazten da ingurumenarekiko duen «eragin negatiboa» eta osasun publikoarekiko dituen «arriskuak». Hona hemen ondorio aipagarrienak: Zirkulazioaren ugaritzea eta bere ondorioak: arnasketa arazoak eta kutsadura; istripu arriskua handitzea; kutsadura akustikoa gehitzea; garraiatutako materiaren zati bat isurtzea. Zabor pilatzeak: Zaborra erraustu aurretik, zaborra pilatu egiten da eta horrek hainbat arazo sor ditzake: usain txarrak, intsektu-plagak, infekzio bakterianoak, hartzidura prozesuko eztandak... Zabor erretzeak: Zaborra erretzean materia eta gai kimiko oso arriskutsuak dituzten errautsak sortzen dira. Ke isurketak: Donostialde osoko airea eta, inguruko eskualdeez gain, Nafarroako zati bat ere kutsatuko direla diote txostenean. Substantzia arriskutsuak: Errauste plantek isuriak iragazteko prozesuak dituzten arren, substantzia guztiak ez dira kontrolatuak edo ezabatuak izaten. Dioxinak eta furanoak dira isuriko diren substantzietako batzuk. Horien ondorioak oso kaltegarriak dira osasunerako, minbizi mota ugari sor baititzakete. Mediku azterketak eta kalteak: Hainbat azterketek frogatzen dute errauste plantek isurtzen dituzten substantziak teratogenikoak direla, hau da, haurdunaldian zehar umeari malformazioak eragiten dizkiotela. Britainiako azterketa batzuek baieztatzen dutenez, errauste planta baten inguruan bost kilometroko erradioan bizi diren haurrek batez beste izaten dena baino bi aldiz gehiagoko leuzemia eta minbizi tasa dute. Bestalde, Belgikan, errauste sistema 20 urtean zehar erabili ondoren, minbizi tasa bost aldiz hazi da, eta bizi-itxaropena 12 urtean gutxitu da. Azkenik, Municheko Medikuen Elkarteak ohartarazi zuen amaren esnean substantzia toxiko ugari pilatzen direla. Hala, amaren esneak behi-esneak baino 20 aldiz substantzia kutsagarri gehiago izan ditzake. Osasun arazoak: Orain arte aipatutakoez gain, bestelako kalteak sor daitezke: asma, ikusmeneko gaitzak, bronkitisa, pneumonia, buruko mina, erreprodukzio arazoak eta hormona arazoak, beste askoren artean.