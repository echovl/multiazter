Docutec Garrantzia urtu LUJANBIO, MAIALEN/ Badira artilezko galtzerdi potoloak, oinpean gomatxo zapal txikiak dauzkatenak, pasillo argizarizkoetan ez irristatzeko. Haiekin gogoratu naiz, autoaren gurpilei burdinazko sandaliak jartzean. Elurra, errebelatzeko likidoa bezalakoa da, bestela ikusi gabeak ikusarazten ditu. Elur egun bat, terapia osasungarria da: ezinezkoa zirudien arren, lanera ez joatea gerta liteke; bilera kuestionaezinena ere bertan behera geratzen da; autobideetan berrogeita hamarrean joan zaitezke, bozina hotsik sufritu gabe; berandu iristeak beste erlatibotasun bat du. Jendea beragoa da, elurra guria denean. Plazer ezohikoen terapia da, errepide zaratatsuenaren erditik oinez joatea bezalako garaipen txikiena. Elur egunak, egun isolatuak dira egutegian, norbere memoriarako baino ez dute kontatzen; noizean behingo otsailak hogeita bederatziak. Elur egunetan, kontuz norekin abiatzen zaren inora; edo aprobetxatu, beti dago metro karratu batean berarekin preso geratzeko aukera. Elurraren ederrena da marfil malutazko dorre isolatu batetik ikustea gauzen garrantzia lurmentzen.