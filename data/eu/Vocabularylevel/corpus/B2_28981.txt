Docutec Polikarpo Gaixoak ezinak handiak ditu. Natura batzuetan makurrak egiteko ugari galarazi dizkio. Hanka-besoak ikusi batera azkar arinak irudituagatik, gajoak ez du balio zurgagailua erabiltzeko, arropa lixatzeko, ontziak arraskan garbitzeko,erosketak egiteko... JESUS MARI MENDIZABAL Senar-emazte gure lagun bik beren etxera jaso berri dute Polikarpo gajoa. Zergatia ezin adierazi da bi hitzetan; baina, jakin dezazun, esango dizut bere aurreko etxean gorabehera samin latzak gertatu zirela eta, han nork gobernatu ezean, nora edo hara egin beharra zuela gaixoak. Gaixoak ezinak handiak ditu. Natura batzuetan makurrak egiteko ugari galarazi dizkio. Hanka-besoak ikusi batera azkar arinak irudituagatik, gajoak ez du balio zurgagailua erabiltzeko, arropa lixatzeko, ontziak arraskan garbitzeko, erosketak egiteko, inorentzat bazkaria prantatzeko... Ez du arditik ere balio eta ez du kolpe zorririk jotzen gaixoak. Ez dago inoren aginduetara ere: buruz belarri egiten die denei. Hala eta guztiz ere, maitagarria da Polikarpo, inon maitagarririk bada, zinez. Eta halakoxe maitagarria delako (ez dago haren begiratu ezti oliotsua ikusi besterik), orain primeran bizi da gure lagun senar-emazte errenditu biekin. Biok bazkaria prantatu, erosketak egin, ontziak garbitu, arropa lixatu, zurgagailua dantzatu... bitartean, bera goizeko bederatzietan jaiki, nagiak atera eta salta periko hondartzara joango zaizu goiz pasa; eta, itzulikoan, platera majo garbituko dizu, hondarrean papurrik ere utzi gabe, ezpainak axolagabe miaztuz. Ez baitago beste deusetarako gajoa. Horretan guztian errukarri izatea gutxi balitz, gainera, hizketan ez da moldatzen. Maitagarriari hitz egitea besterik ez zaio falta. Puntu bakar batean da ernegaturik kexu senarra: bera baino gehiagotan hartzen duela emazte maitatiak Polikarpo besoetan gozo, altzoan bero, bularretan estu. Inbidia mina dio Polikarpori. Gajoak halakoak, tipula malkoak begian, «Guau!» egiten dio.