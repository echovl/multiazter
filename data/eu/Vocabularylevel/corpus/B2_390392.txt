Docutec Basurtuko Ospitalea, lehen eta orain Azaroaren 13an 100 urteko beteko ditu Basurtuko Ospitaleak. Jon Darpon zuzendari gerentearekin batera, ehun urte egin ditugu atzera, Bilboko eraikin adierazgarri eta liluragarri honek ezkutatzen duen historia ezagutzeko. XX. mendearen bigarren erdialdean, Bilbo 50.000 biztanle izatera iritsi zen, eta garaiko Atxuriko Ospitalea txiki gelditu zen. Beharrezkoa zen ospitale handiagoa eraikitzea. Udaleko arkitekto Enrique Palza eta Atxuriko Ospitaleko zuzendari Jose Carrasco buru belarri hasi ziren lanean. Ospitale berria diseinatzeko, Europako ospitalerik modernoenak bisitatu zituzten, eta Eppendorf (Hanburgo) hirikoa hartu zuten oinarritzat. Ospitalea non eraikiko zuten erabakitzea gelditzen zitzaien. Udalak Basurtuko 12 hektareako lursaila aukeratu zuen. Hirigunetik kanpo egotea, itsasoa gertu edukitzea eta, aldi berean, mendiko haizeengandik babestuta egotea izan ziren aukeraketaren arrazoi nagusiak. 10 urte behar izan zituzten ospitalea eraikitzeko eta 6 milioi pezeta kostatu zen, garai hartarako diru kopuru handia. Material onenekin eraiki zen, eta teknologia-hornikuntza handia zuen garai hartarako. Horren adibide da 100 urte pasa ondoren pabilioi askok egitura berarekin jarraitzen dutela. XIX. mendeko familia burgesen laguntza ezinbestekoa izan zen ospitalea eraikitzeko, eta ospitaleko pabilioietan familia horien izenak geratu dira islatuta: Gandarias, Areiza, Revilla edo Ampuero, besteak beste. Bilboko hiritarrek ere diru-laguntzak eman zituzten, eta horrexegatik, bilbotarrek oso berea sentitzen dute ospitalea. 17 pabilioi Basurtukoa oso ospitale berritzailea izan zen. Gaur egungo joera eraikin handia eta bakarra egitea bada ere, Basurtun espezialitateak pabilioietan banatu zituzten, eta gaur egun ere hala jarraitzen dute. Ospitalea baino gehiago, lorategiz inguratutako herrixka bat dirudi. Lorategiak, gainera, ez dira edonolakoak. Kultur ondaretzat jotzen dira eta antzinako espezieak dituzte. "Gaixotasun infekziosoak zituzten gaixoentzako bereziki prestaturiko pabilioia zuen, eta hori ez zen batere ohikoa. Gainera, gaixo psikiatrikoak eta haurrak ere pabilioi banatan bereizi zituzten, eta hura ere aurrerapauso garrantzitsua izan zen", azaldu digu gerenteak. Bereziki eraikitako pabilioi horietako bat erizaintzako eta fisioterapiako eskolena zen. Horrez gain, EHUko lehen hazia, Medikuntza Fakultatea, Basurtuko Ospitalean erein zen.  Agirre lehendakariak inauguratu zuen 1936an. "Irakaskuntza da ospitalearen beste alderdi esanguratsuetako bat", esan digu Jon Darponek. Gerenteak gogorarazi digunez, "duela 100 urte, kirurgia eta medikuntza ez zeuden batere aurreratuta. Sendabide garrantzitsuenak aire garbia, higienea eta elikadura ziren. Eta hiru gauza horiek lortzeko ospitaleek pabilioi luzeak eta sabai altuak zituzten, gaixo bakoitzeko aire kopuru jakin bat bermatzeko. Pabilioien orientazioa ere oso kontuan izan zuten, alde batetik itsasotik datorren airea, eta bestetik, eguzkiaren orientazioa aprobetxatzeko. Hori dela eta, pabilioi guztiek terraza eta solariuma dute". Lurpeko eraztuna 90eko hamarkadan, berriz, Basurtuko Ospitaleak berebiziko aldaketa izan zuen, Osakidetzan sartu baitzen. Ospitalea goitik behera berritu zen orduan. Batik bat gelak eraberritu ziren eta instalazio berriak gaitu zituzten aurrerapen teknologikoei tokia egiteko. Baina XX. mendearen bukaeran oraindik gainditu gabeko kontu bat zuen ospitaleak, gaixoak leku batetik bestera eramateko sistema, alegia. Horri aurre egiteko, proiektu berritzaile eta eraginkorra pentsatu zuten: lur azpian pabilioi guztiak elkarrekin lotuko zituen eraztun itxurako tunela eraikitzea. 1993an hasi ziren eraikuntza-lanak. "Euskadiko eguraldia dela eta, gaixoak pabilioi batetik bestera igarotzea ez zen erraza. Hasieran, gaixoak esku-oheetan eramaten zituzten, eta gero anbulantzian. Baina ez zen batere eraginkorra. Horregatik eraikin zen eraztun itxurako tunela. Pabilioi guztiak ospitaleko erdigunearekin lotuta daude, gaur egun bloke kirurgikoa denarekin. Gaixoen lekualdatze gehienak tunelaren bidez egiten dira gaur egun". Tuneletako hormak hormigoizkoak dira, nahiko hotzak. Horregatik, 2003 urtean, Bilboko lau margolari ospetsuri horma horiek edertzeko eskatu zieten ospitaleko arduradunek, "eta oso pozik gaude emaitzarekin". Margotze-lanetan Leioako Arte Ederretako ikasleek ere hartu zuten parte. Zientzia eta artea elkarloturik Arteak leku berezia du Basurtuko Ospitalean. Bloke kirurgikoa, esate baterako, garai batean kapera izandako eraikinean dago kokatuta. Gaur egun, guztiz berrituta dago. Barrualdean, berriz, ebakuntza-gelarik modernoenak ditu. Bestalde, ospitaleko sarbideak, eraikinetako zeramika-estaldurak eta teilatuak oso deigarriak dira. Hamaika kontu esan dira teilatuetako gurutzeen zergatiaren inguruan. Arrazoia estetikoa dela azaldu digu Jon Darponek: "Arkitektura modernistari dagokion apaindura da". Etorkizuneko ospitalea Ospitale modernoa da Basurtukoa. 380.000 gaixo artatzen ditu, gehienak Bilbo ingurukoak. 3.200 langile ditu, lautik hiru emakumeak. Ospitaleak hainbat erronka ditu etorkizunari begira. Alde batetik, larrialdietako zerbitzuen eraikina handitzeko lanak hasi dituzte, eta ziur asko, urrian amaituko dituzte. Bestetik, pabilioi berria eraikitzen ari dira, onkologiako zerbitzua hartuko duena. Gainera, uda ondoren, bloke kirurgikoa ere handitu egingo dute, zazpi ebakuntza-gela berrirekin.