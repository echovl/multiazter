Docutec Aloe vera, azalaren pizgarria Azken urteotan modan dagoen sendabelarra da. Gauza askotarako balio du, baina, batez ere, azaleko arazoetarako. Animaliak sendatzeko ere balio du. Izena: Aloe vera, Aloe Barbadensis. Deskribapena: Azken urteetan ezaguna egin den arren, aspalditik erabiltzen da. Kristo aurreko garaietan erabiltzen zen. Kristo aurreko 2100 urteko buztinazko plantxa batean, nola erabili behar zen agertzen zen. Halaber, Egiptoko faraoien hilobietan aloe veraren marrazkia zegoen. Garai eta leku guztietan aurkituko ditugu landare horren aztarnak. Saharako tribuek basamortuko lilia deitzen zioten, eta gaur egun ere horrela esaten zaio. Aloe vera mota asko dago: 250 inguru. Mundu osoan daude: Afrikan, Hego Ameriketan, Asian, Europan... Kaktusaren antzeko landareak dira, eta metro bat luze izatera iritsi daitezke. Hostoak gogorrak eta luzeak dira. Halaber, mami asko dute. Ezpata baten antza daukate. Ertzean arantzak dituzte. Hostoen barruan gel bat dago, Hainbat mineral eta bitamina ditu: karotenoak, fosforoa, potasioa, burdina, magnesioa, zinka... Zertarako eta nola: Aloe verari buruzko liburu ugari dago. Horrek zera esan nahi du: gauza askotarako balio duela. Ia denetarako erabiltzen da. Zertarako ez den egokia galdetu beharko genuke. Gainera, azken urteotan modan dagoen sendabelarra dugu. Mirariak egiten dituen landarea da. Etxean aloe landarea izanez gero, berde koloreko azal gogorra kendu. Barruan agertzen den gelak gauza askotarako balio du. Onena unean unekoa moztea da. Erabili ondoren, sobratuz gero, hozkailuan gorde. Horretarako, plastiko edo paper batekin estali behar zaio muturra; gainerakoan, herdoildu egiten da. Aloe vera desintoxikatzaile bikaina da. Halaber, beste gauza askotarako balio du: sistema inmunologikoa suspertzeko, zuntzak sendatzeko, digestioa ondo egiteko, hanturak jaisteko, zelulak handitzeko eta abar. Dena den, emaitza onenak larruazalean ditu. Azalerako: zelulak birsortzen ditu. Horrenbestez, azala gaztetzeko eta zimurrak beranduago ateratzeko balio du. Larruazaleko zenbait gaixotasun sendatzen ditu: zauriak, erredurak, azal lehorra, aknea, psoriasia, ekzema, dermatitisa... halako zerbait izanez gero, aloe gela eman. Ilerako: aloe verak ilea indartzen, sendotzen eta bizkortzen du. Zolda arazoetarako ere ona da. Badira aloe verarekin egindako xanpuak. Ultzerak ixteko: kanpokoetarako eta barrukoetarako da ona. Arnas bideko arazoak: bronkitisa, hotzeria, asma, anginak, marranta eta abar sendatzen ditu aloe verak. Artikulazioetako mina: erreuma, bizkarreko mina, hezueria... Jan: Aloea jan eta edan egin daiteke. Edan daitezkeen aloe produktu ugari dago merkatuan. Erosterakoan ziurtatu behar bezala ontziratuta daudela. Ez zaie haizerik eta argirik sartu behar. Zer egin: Aloe verarekin egindako produktu ugari dago: xanpuak, gela, desodorantea, eskuetako krema, masajeak emateko emultsioak, zukuak, zelulitisaren kontrako ukenduak, hortzetako pasta... Erosterakoan arreta handia izan. Ez da aloe estraktorik erosi behar, zukuak baizik. Ez dute inongo produktu kimikorik izan behar, eta ontziak ondo itxita egon behar du. Hala, argirik eta haizerik ez zaiola sartu ziurtatuko dugu. 600 eta 2.000 miligramo polisakarido izan behar ditu litroko. Kalitateko marka ezagun eta on asko daude halakoak erosi ahal izateko. Edateko botila bat zabalduz gero, ondo itxi behar da. Horren ostean, hozkailuan gorde. Etxean landarea izanez gero, urte batzuk itxaron behar da erabiltzeko: 3-5 urte, hain zuzen. Hosto bat hartu, zati bat moztu eta erditik zabaldu. Orduan egongo da erabiltzeko prest. Kanporako edo barrurako da ona. Edanez gero, kontuz ibili. Izan ere, aloeak beherakoa eragiten duen substantzia bat du. Egokiena merkatuan dagoen bat erabiltzea da. Herdoilduz gero, beste bat hartu. Aloea ez da sekula odola jariatzen ari diren zaurien gainean ipini behar. Lehendabizi odola gelditu, eta gero aloea ipini.            