Docutec Barru «Urtebetean itzuliko da» entzun diozu Londresera doan ikaslearen amari, eta urte osoan egunero joan-etorrian ibili beharraren nekeak errukia sortu dizu barru-muinetan. ANJEL LERTXUNDI Telebistako esatari batek dio: «Bost minututan hemen izango gara», eta zuk pentsatzen duzu beste bost minutuz jardungo duela berriketan, baina hori entzun orduko iragarkiak hasi direnez, hor non otu zaizun esatariak «bost minutu barru hemen izango gara» esan nahiko zuela. «Urtebetean itzuliko da» entzun diozu Londresera doan ikaslearen amari, eta urte osoan egunero joan-etorrian ibili beharraren nekeak errukia sortu dizu barru-muinetan. Artikulu batek dio «denbora gutxian egongo gara Martitzen», eta albisteak lasaitu egin zaitu, oraingoz ez baituzu Martitzen bizitzen hasteko barrurik. Hartan, irratiak erakarri dizu arreta. «Bi hilabetetan hauteskundeak izango dira». Barrua poztu zaizu, esatariak bete-betean asmatu baitu oraingoan: hauteskundeak bi hilabete barru izateaz gainera, egunero gozatuko duzu Hauteskunde datozen bi hilabeteotan.