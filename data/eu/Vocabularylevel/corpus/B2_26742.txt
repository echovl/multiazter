Docutec Iruñea baino zaharragoa Iruñeko historian prostituzioari buruz dauden hainbat aipamen bitxi. Prostituzioaz beti esan izan da munduko lanbiderik zaharrena dela. IPESek duela 3 urte argitaratutako liburu batean, Emakumeak Iruñeko historian gai honi buruzko hainbat aipamen interesgarri jasotzen dira. Historian zehar, prostituzioa beti egon da presente eta normalean horretara dedikatzen ziren emakumeek hainbat adjektibo iraingarri jaso dituzte. Historikoki oso elizkoia izan den Iruñea ez da salbuespena izan eta agiri franko prostituzioaz mintzatzen dira. Esate baterako, 1346. urtean Urraca Alfonso eta Maria Rodriguez «emakume arinak» izateagatik epaitu zituzten eta ezarritako zigorraren ondorioz jipoituak izan ziren. Arazurik jasotako datuen arabera, 1556. urtean bi emakume La Burulleriatik, egungo San Lorentzo karrikatik, kanporatu zituzten, «bizilagunak eskandalizatzeagatik» Iruñeko Udala bera ere kezkatuta omen zegoen jarduera honekin, eta 1577. urtean etxebizitza bat alokatzea erabaki zuen garai horietan zegoen prostituzio eskariari aurre egin ahal izateko. Etxebizitza hauetan emakumeak bizi ziren, baina bere lana karriketan egiten zuten. 1797. urtean prostitutak «hezteko» etxe bat zegoen eta bertan 21 emakume zeuden. Dena den, 1886. urtekoa da prostituzioa arautzeko Iruñeak izan duen lehenengo arautegia. Horren bitartez, jarduera hau kontrolatu nahi zuten orduko agintariek eta horretarako prostituzioa «tolerantzia etxeetan» baino ezin zela egin erabaki zuten. Etxe hauek jende gutxi zegoen karriketan jartzen ziren eta adibidez ezin zituzten identifikatzeko afitxarik jarri. Araudiaren arabera, orduko emakumeak ezin ziren portaletan eta aterpetan geldirik egon, eta ezkondu edo adin txikikoak baziren senar edo gurasoen baimena jaso behar zuten prostituzioan aritu ahal izateko. Halaber, osasun aldetiko kontrol zorrotzak pasatu behar zituzten emakume hauek. Udalak prostitutak bi taldetan sailkatu zituen: orduko putetxetan bizi ziren emakumeak eta haien etxeetan bizi eta prostituzioan haien etxe edo baimendutako putetxe batean aritzen zirenak. Hauen barruan, hainbat maila desberdintzen zituen udalak, baina auskalo zeren arabera ematen zen sailkapen hau. 1889. urtean prostituzioan aritzen ziren 30 emakumeren errolda zuen egina Iruñeko Udalak. Hauetako gehienak Alde Zaharreko karriketan bizi ziren. Errolda honetatik irteteko, prostituzioa utzi nahi zenean alegia, hainbat baldintza bete behar zituzten emakume hauek: portaera egokia izatea, bizitzeko dirua nahikotxo izatea eta etorkizunean bere jokabideaz erantzunen zuen pertsona baten bermea. Bestetik, Iruñeko arautegiak ezarritako baldintzak betetzen ez zituzten prostitutek isunak jasotzen zituzten.  