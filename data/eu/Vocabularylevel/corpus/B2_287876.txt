Docutec Hileta zibilak noizko? Hileta kristaua nolakoa den denok dakigu. Baina hileta zibila egin nahi izanez gero, asmatuko al genuke? Azken boladan, tamalez, zenbait hiletan izan naizelako edo, buruan bueltaka darabilkidan gaia ekarri nahi dut gaur. Gaur egun, hildakoa edo haren sendia kristau sinesmenekoa bada, egundoko hileta ekitaldiaren bidez ematen zaio agurra hildakoari. Elizak eskaintzen duen dotorezia eta edertasun horren barruan, organoaren musika inguratzaileak eta abesbatzaren edo bakarlarien kantuen zirrara sentituz (beti hunkitu naute eliz barruko musika eta kantu hotsek). Bertan, tartea ere izaten dugu, apaizaren edo haren laguntzailearen ahotik, hildakoaren ibilbidea, baloreak eta bizipozak aireztatzeko. Ofizialtasuna izaten duen ekitaldi sozial honetara, ohiturari jarraituz, hildakoaren sendikoak eta lagun eta ezagun mordoa biltzen da. Eta konturatu naiz berotasun hori babes handia bihurtzen dela hildakoaren gertukoentzat. Zer gertatzen da, ordea, erlijiorik ez dutenekin? Halako kasuetan, plazan, hondartzan edo mendi puntan bildu ohi da hildakoaren gertuko familia eta lagun taldea, eta omenaldi xume bat egiten da errautsak aireztatu aurretik. Noiz edo noiz, ekitaldi borobilago bat ere egin izan da pertsonak bizitzan izan duen ospearen arabera; bertso eta musikarekin, baina beti eguraldiaren menpe eta babesik gabe. Egia esan, bigarren mailako hilak dirudite. Nik hauxe diot: garai batean ezkontzak elizan bakarrik egiten ziren, eta, edo ezkontzen zinen modu horretan edo ezer ez. Gero, ezkontza zibila onartu zen eta geroztik, bakoitzak bere aukera har dezake. Denok dakigunez, ezkontza zibil horietako asko udaletxeetako areto nagusietan ospatzen dira. Modu berean, nik eskatuko nuke hileta zibilak ospatzeko ere areto horiexek erabiltzeko aukera izatea. Behin izan nintzen ni Beasaingo udaletxeko areto nagusian hileta batean. Nire lagun baten aita zen hildakoa; betidanik komunista eta elizan inoiz sartu ez zena. Alaba temati jarri zen, bere aitak eskubidea zuela hileta duin bat izateko eta lortu zuen baimena. Hunkigarria izan zen areto eder hartan nola bildu ginen gerra garaiko komunista lagun taldea, senideak, lagunak eta herrian maite zutenak. Han sortu zen giroa, bertsoekin, kantuekin eta miresten zutenen hitzak tartean, ezin izango litzateke kale-gorrian lortu, ez horixe!