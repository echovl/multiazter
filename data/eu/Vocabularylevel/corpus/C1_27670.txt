Docutec Lanbide heziketa Lanbide heziketako sailburuordearekin elkarrizketa. Lanbide heziketaren egoera, ikasleen asmoak eta aurrikuspenak ematen ditu.  JORGE ARÉVALO TURRILLAS, Lanbide Heziketako eta Etengabeko Ikaskuntzako sailburuordea: "ETORKIZUNEKO IKASKETAK ZEIN IZANGO DIREN JAKITEA ZAILA DA GAUR EGUN, BIZIMODUA ETENGABE ALDATZEN BAITA" NEREA PIKABEA Gero eta garrantzi handiagoa dute ikasketek pertsona baten bizitzan. DBH ikasketak bukatu eta unibertsitaterako bidea ala lanbide heziketarakoa hartzea erabaki garrantzitsua izan ohi da, baina gazteek egin nahi dituzten ikasketak eta lanean hasteko aukera ez datoz bat sarritan. Horiexek dira gaur egungo ikasleen kezka nagusiak. Lanbide Heziketa eta Etengabeko Ikaskuntzako sailburuordetzan kezka horiek egoki bideratzen saiatzen dira. Lanbideetan dagoen hutsunea gero eta handigoa da, eta hori saihestu nahian ari dira. Hil honetan Bilboko Erakustazokan erakusketa berezi bat egingo dute, ikasle gazteei Lanbide Heziketaren berri emateko. Arlo honetako sailburuordearekin hitz egin dugu honetaz guztiaz. Bigarren mailako ikasketatzat jo izan dira Lanbide Heziketakoak urte askotan. Aldatu al dira gauzak? Bai, bai. Gaur egun hori asko aldatu da. Lanbide Heziketak dagokion lekua hartu du, ematen zaion irudiari dagokionez. Euskal Autonomia Erkidegoan bi arrazoik bultzatu dute iritzi-- aldaketa hori: alde batetik, lanpostuen %70 Lanbide Hezi-ketakoak dira, eta bestetik, Lanbide Heziketan sartu ahal izateko ikasketa-maila handiagoa eskatzen da gaur egun: Erdi-mailako Lanbide Heziketa egiteko Derrigorrezko Bigarren Hezkuntza egin behar da eta Goi-mailako Lanbide Heziketara sartzeko, berriz, batxilergoa behar da. Lanbide Heziketa hautatzen duten ikasleen kopurua handitu egin dela esan nahi du horrek? Bai. Datuei erreparatzen badiegu, bost urtetan 20 puntu baino gehiago hazi da Lanbide Heziketa. Orain dela bost urte, 95ean, %25ek hautatzen zuen LHrako bidea. Kopuru hori %46koa da gaur. Horrek agerian uzten du Lanbide Heziketak duen garrantzia. Gaur egun, oraindik, lanpostu ugari bete gabe dago eta ez dago lanpostuak betetzeko adina langile. Populazio aktiboa gainbeheran doa. Gainera, asko eta asko eurek ikasi ez duten lanbideetan ari dira lanean. Honek guztiak ikasleak LHra bultzatzera behartzen gaitu. Hala ere, esan beharrekoa da, Estatuko beste erkidegoekin alderatuz gero, EAE leku onean dagoela. Europara begira jarriz gero, berriz, gauzak beste era batekoak dira. Frantzian, esate baterako, %62k dihardu Lanbide Heziketan, eta Alemanian, %70k. Beraz, oraindik bide luzea daukagu egiteko. Lanbide Heziketa ikastea mutilen eginbeharrekoa omen da. Ideia hori aldatzen ari da pixkanaka, baina oso motel doa. Industriaren adarrean, esate baterako, lan mundurako sarrera %100ekoa da. Ikasketa hauek egiten dituzten ikasle guztiek lana aurkitzen dute; hala ere, ikasle horietatik %4 bakarrik ziren neskak orain bi urte. Ez familiak, ez enpresariak, ez daude kontzientziatuta. Oraindik lanbide heziketako lana lan gogor eta zikinarekin lotzen du jendeak; eskuak koipez zikinduta eta lan-- jantziarekin ibiltzen diren langileen irudia du buruan, eta hori gaur egun ez da horrela. Lan egiteko moduak asko aldatu dira; orain ordenagailu eta roboten bidez lan asko egiten da, eta beraz, eskulana alde batera uzten da. Neskak oso ongi prestatuta daudela kontuan izanik, enpresarien jarrera aldatuko balitz, hutsik dauden lanpostu horiek bete ahal izango lirateke. Kontzientziazio eta Komunikazio Planak martxan jarri ditugu hainbat ikastetxetan ikasleak sentsibilizatzeko. Eta lan hori komunikabideetara hedatu nahi dugu. ... Gaur egungo ikasleek ba al daukate aukerarik ikasi duten lanbide horretan lan egiteko? Lanbide Heziketaren alorrean, ikasi duzun horretan lan egiteko aukerak handiak dira: errazagoa da. Gehienak bi hilabeteren buruan hasten dira lanean enpresaren batean, eta askotan gainera, ikasketak amaitu bezain pronto. Hala ere, Administrazioari lotutako ikasketak egin dituztenen kasuan lan-munduan sartzea zailagoa da. ... Gaur egungo ikasleek zer-nolako kezkak dituzte ikasketak hautatzerakoan? Gaur egungo ikasleek poltsikoa lehenbailehen diruz betetzen hasi nahi dute. Eta enpresetan, gehienetan, ongi ordaintzen da. Lan-motari begira, ikasle gehienek makina modernoekin lan egin nahi izaten dute. Lanean hasten direnean ez dute beldurrik izaten, zeren ordura arte ikasitakoa, praktikan jartzeko aukera izan dute lan-zentroetan. Zein ikasketa hautatzen dituzte orduan? Bi multzo egingo nituzke nik: lan-munduan sartzeko erraztasunei begiratuta, industriarekin zerikusia duten ikasketa guztiak dira arrakastatsuak. Eta ikasleen gustuak aintzat hartzen baditugu, berriz, hauexek dira hautatzen dituzten ikasketak: zerbitzuak, informatika, administrazioa eta finantzei lotutakoak, osasungintza, monitorea izateko ikasketak, eta euren negozioak sortzeko ikasketak. Euskaraz ikasteko aukerak gero eta handiagoak dira. Zein da egoera Lanbide Heziketan? Ikasleak gero eta euskara maila hobeagoarekin datoz euren ikastetxeetatik. Gaur egun jende gehiagok hautatzen du euskaraz ikastea. Horregatik, euskara maila igotzen ari da. Gu ere euskarazko materiala prestatzen ari gara. ... Zein dira etorkizuneko ikasketak? Gaur egun bizimodua etengabe ari da aldatzen eta oso zaila da hori jakitea. Bruselan esaten ziguten ezagutzen ez dena planifikatu behar dela. Derrigorrezkoa da. Beraz, imajinazioa astindu behar dugu; izan ere, gizartearen beharren baitan egongo dira etorkizuneko ikasketak ere. ... Zein aholku emango zenioke bere ikasketen norabidea erabakitzeko puntuan dagoen ikasleari? Bi gauza esango nizkioke: alde batetik, kalitatezko Lanbide Heziketa bat dugula, eta beraz, lan-munduan erraz sartzeko aukera izango duela. Bestetik, unibertsitatearen eta Lanbide Heziketaren artean orain arte egon den dikotomia hori hautsi egin dela azpimarratuko nioke. Unibertsitatera joan nahi duela argi badu, horixe egin dezala, baina zalantzak baldin baditu, datorrela LHra, zeren gero ere, Lanbide Heziketa bukatuta, unibertsitate ikasketak egin nahi baditu, horretarako aukera izango du.  (moldatua)