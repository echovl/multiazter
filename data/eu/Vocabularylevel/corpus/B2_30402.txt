Docutec Elastiko polemikoaren azken atala Dario Urzai Athleticeko kamiseta berriaren diseinatzaileak ustiapen eskubideak kendu dizkio klubari, jaso duen tratuarekin haserre. Itxura denez, luze joko du Atlheticek UEFAn erabili behar zuen elastiko deigarriak sortu duen eztabaidak. Itxura denez, luze joko du Atlheticek UEFAn erabili behar zuen elastiko deigarriak sortu duen eztabaidak. Dario Urzai, elastikoa diseinatu zuen margolaria, oso minduta dago Lamikiz buru duen zuzendaritzak bere lanari eman dion tratuarekin. Kamisetaren ustiapen eskubidea klubari utzi zion Urzaik, baina eskubide hori bertan behera uztea erabaki duela iragarri zuen atzo emandako prentsaurrekoan, zuzendaritzak izan duen «jarrera zitala» argudiatuta. Hilabete bat zeraman Urzaik adierazpenik egin gabe, baina atzo isilune hori eten zuen, berak eginiko diseinuaren inguruko «gaizki ulertuak» argitzeko. Lamikizen zuzendaritzak izan duen jarrera gogor kritikatu zuen. Oraindik berarekin harremanetan ez direla jarri adierazi zuen, eta klubari leporatu zion bere lana desagerrarazteko «eginahalak» egitea. Kamiseta klubaren enkarguz ez zuela egin nabarmendu zuen: «Nik egindako ekarpena izan zen, eta ez nuen ezer kobratu. Dohain utzi nion nik sortu nuena, ustiapen eskubideak eman nizkion, eta galeria bati inoiz eskaini ez diodan portzentaia eskaini nion». Alabaina, bere poltsikotik dirua jarri behar izan duela azpimarratu zuen. «Lehenengo sorta ekoitzi aurreko gastuak nire gain hartu nituen. Prestaketan eta sortzeko prozesuan soilik lehengo 800.000 pezeta ordaindu ditut». Halaber, Athleticen egindako akordioaren arabera, berari salmenten fakturazioaren %12 jasotzea zegokiola argitu zuen: «Ez dut salmenta kopuruaren %20 jasotzen, zenbait komunikabidetan agertu den bezala». Lamikiz eta bere zuzendaritzaren aurka gogor egin zuen, eta «hasiera txartzat» jo zuen klubaren «lehen ekintza» horrelako lan bat zapuztea izatea. «Lamikizi entzun diot kamisetaren helburu bakarra salmentei esker diru gehiago irabaztea zela, eta hori klubaren espirituaren zati bat saltzea zela. Athletici egin nion eskaintza elastikoa UEFAn erabiltzea zen. Zuzendaritzak ez du errespetatu nire lanaren espiritua eta helburua, eta, ondorioz, bertan behera utzi dut ustiapen eskubidearen lagapena. Horrela, klubaren espirituaren zati bat saltzea saihestu ahal izango du Lamikizek». UEFAk bere web orrialdean elastikoaz egin duen aipamenak ere ernegazioa eman dio Urzairi. «Ketchup kamiseta», hala bataiatu dute bertan kamiseta zuri-gorria. Urzairen aburuz, «helburu doilor eta arbuiagarriekin», eta «eduki faltsu eta iraingarriekin» kritikatu dute bere lana. Ondorioz, Jabego Intelektualaren Legeak babestuta, margolariak aurreratu zuen bere eskubideak UEFAren aurrean defendatuko dituela, «bide egokiak erabilita», bide horiek zeintzuk izango diren zehaztu gabe. Urzaik «artifizialtzat» jo zuen kamisetaren inguruan piztu den eztabaida: «Gustu aldetik baliteke zatiketa egotea, batzuek atsegin dutelako eta besteek ez, baino ez dut uste zatiketa eta sumina eragin duenik». Eskerrak eman zizkien elastikoa erosi duten guztiei: «Ulertzen dut klubak huts egin diela sentitzea», esan zuen. Jokalarien babesa eta, bereziki, bi atezainena ere eskertu zuen, partida ofizialetan ekipazioa erabili dutelako.