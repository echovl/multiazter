Docutec Janari-hondarrekin otorduak prestatzen Janari-hondarrak aprobetxatzea dirua aurrezteko era bat da, baita arte bihurtzen den zerbait ere, gauzak ondo egiten jakinez gero. Baina egia da, imajinazioa eta trebetasun-pixka bat behar dela hori lortzeko. Hona hemen aholku batzuk ikasi nahi duenarentzat. Zopa Okela-zatitxoak, hegaztien hondakinak eta hezurrak oso onak dira zopa gustagarriak egiteko. Baina, salda eta zopa goxoagoak izango dira, aurrez puskak zartaginean pasatzen badira. Oilasko-salda ona egiteko, aprobetxa daitezke hankak, hondakinak eta bularrezurrak. Arrautzen zuringoak Arrautzen gorringoak ondo mantentzeko, ontzia estaltzea da onena eta hozkailuan edo izozkailuan sartzea. Nahi denean sukaldean erabiltzeko, komeni da hotzetik ateratzea eta lauzpabost ordutan giro-tenperaturan uztea. Baina, zuringoak mantentzeko, onena da katiluan uretan edo esnetan edukitzea eta, horrela, ez dira lehortuko. Arraina Arrainen eta mariskoen soberakinek ez dute luzaroan irauten; eta horregatik, budinak, pastelak eta kroketa goxoak egiteko erabiltzen dira sarritan. Arrain urdina, batez ere hegaluzea, oso ona da enpanadillak eta entsaladillak egiteko eta sardinak, saltsa biziak eta kanapeak prestatzeko. Marisko-puskekin egin daitezke entsalada bikainak, kremak eta saltsak. Budina prestatzeko, aski da arraina barazkiekin, arrautza irabiatuekin eta espeziekin nahastea. Hori guztia ondo nahastu behar da, molde batean sartu eta Maria bainuan jarri. Gero, moldetik ateratzea eta mahaira eramatea besterik ez da geratzen. Arraina birberotzea Arraina paper koipeztatuan, zirrikiturik utzi gabe, bildu behar da eta labean 15 minutuan berotzen utzi. Arroza Bazkari bat egin ondoren geratu zaigun arroz egosia ez da bota behar, errezeta gustagarri bat egin baitaiteke: pizza margarita. Hori prestatzeko, arroz-hondarrak bi arrautza irabiatuekin eta gazta koipetsu pixka batekin nahastu behar dira. Gero, tarta-molde bat gurin apur batekin koipeztatu eta zabal ezazu masa moldearen hondoan eta 10 minutuan labean berotu. Moldetik atera, tomate frijituarekin estali, eta oreganoarekin eta mozzarelarekin hautseztatu. Eta amaitzeko, beste edozein pizza bezala labean erre behar da. Arroz egosia aprobetxatzeko beste modu bat hauxe da: olibekin, ozpin-pepinoekin eta baratxuri xehatuarekin nahastea, eta bi arrautza irabiatu eta perrexil-pixka bat gehitzea. Dena ondo-ondo nahastu eta bolatxoak egiten dira, gero apur bat zapalduz hanburgesa-itxura ematen zaie. Ondoren, ogi birrinduan pasa eta zartaginean oso olio berotan frijitzen dira bolatxo horiek. Gaztanbera gustagarria Esne mindua ez da bota behar, garraztuta ez badago behintzat. Egokiena da esne hori egostea eta gazura kentzeko iragaztea, horrela gaztanbera lortzeko. Hozkailuan gorde behar da, eta gero mahaira eraman baino lehen, azukrearekin, marmeladarekin edo eztiarekin nahasten da eta horri marrubiak eransten. Ozpin ona Bada modu bat ozpin ona egiteko. Aurrenik, botila huts bat apartatu, eta soberan geratzen den ardoarekin, edo ardo minduarekin, betetzen joan. Estragoi-adartxo batek oso gustu bitxia emango dio ozpinari. Ozpina gastatu ahalean osa daiteke botila ardo zuria sartuz. Txipiroiak Bezperako txipiroiekin zer egin ez dakigunean, enpanadak egiteko aprobetxa ditzakegu. Desizotz ezazu hostore-orri bat eta labe-azpil batean ipini; txipiroi-zatiekin bete ezazu eta soberako tintarekin busti, estal ezazu beste hostore-orri batekin eta arrautza irabiatuekin ertzak ondo igurtzi. Labean 20 minutuan eginda egongo da enpanada. Gazta ondua Gazta gogortuegia baldin badago, atera itzazu zerrenda batzuk, arrautza irabiatuan pixka bat utzi eta gero ogi birrinduan pasa. Hori bai, beharrezkoa da gazta-zerrenda horiek oso olio berotan frijitzea. Ogi gogortua Ogi-zopa egiteko aprobetxa daiteke hori. Zati ezazu bezperako ogi hori, oliotan pixka bat frijitu eta 20 minutuan egosten utzi lurrezko kazolan. Eta, aldi berean, bi baratxuri-ale txiki-txiki egin eta limoi-zuku pixka batekin, 2 arrautza irabiatuekin eta perrexil-apurtxo batekin nahastu. Kazolan dagoenari gehitu eta beste arrautza irabiatu bat isuri eragiteari utzi gabe. Komeni da zopa hori bero-bero dagoela zerbitzatzea. Egin daiteke beste plater goxo bat ere ogi-kondarrekin eta gogortuta geratu zaizkigun gazta-zatitxo birrinduekin. Osagai horiekin gazta-flan bat egin nahi badugu, ontzi tapaduna karamelatu behar dugu. Gazta birrindua ogi zaharraren mamiarekin, esnearekin eta 4 arrautzekin irabiatuko dugu. Hori guztia ontzi karamelatuan sartu eta eltze itxian 10 minutuan egosten utziko dugu. Ondoren, flana hozten utziko dugu, eta gero moldetik atera eta tomate frijituarekin zerbitzatuko. Eltzekoa Bezperako eltzekoa aprobetxatu nahi duenak beste otordu goxo bat manea dezake. Horretarako, hestebete -puskak txiki-txiki egin behar dira, patata batzuk zuritu eta xerrak egin behar dira lurrezko ontzian baratxuri xehatuekin frijitzeko. Horri piperrautsa, azafraia eta hestebete txikitua erantsi behar zaio. Uretan sartu behar da eta su motelean egosi, patata samurtzen den arte. Erants daitezke hegazti edo haragi-hondakinak ere Patata Patata egosiekin xerrak egingo ditugu eta, aldi berean, sagar batzuk zatituko. Gurinez koipeztatutako azpil batean patata ipini eta gainean sagar-puskak. Esnegain -pototxo bat isuriko dugu eta gaztarekin hautseztatuko. Egon dadila labean 10 minutuan erretzen. Patata egosiekin egin daiteke purea, eta txurro-antzeko batzuk ere bai. Jar ezazu purea pastelak egiteko ontzi batean azukre-pixka batekin, eta txurroak dira oliotan frijitzen dira, ondo gorritu arte. Baina komeni da bero-bero daudela jatea.