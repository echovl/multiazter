Docutec Kutsadura kimikoak eragiten ditu minbizi kasu gehienak Hidrokarburoak, pestizidak, koloranteak eta nitratoak eritasun askoren errudun direla dio minbizia tratatzen duen mediku honek. Dominique Belpommek osasuna eta ingurumena zuzenki loturik daudela ez du inongo dudarik. Dominique Belpomme,  zientzialaria : "Kutsadura kimikoak eragiten ditu minbizi kasu gehienak" Dominique Belpommek osasuna eta ingurumena zuzenki loturik daudela ez du inongo dudarik. Parisko Pompidou erietxean mediku, minbiziaren ikerle eta ARTAC elkarteko sortzaile denak beste 100 pertsonalitate, 200 elkarte eta 100.000 biztanle europarrekin batera sinatu duten Parisko Nazioarteko Deia aurkeztu zuen Baionan joan den ostiralean, Berdeen gonbitari erantzunez. 'Gizakiak sorrarazitako eritasun horiek' liburua idatzi duzu berrikitan. Zertan oinarritzen zara baieztapen hori plazaratzeko? Zientzialari gisa, zerua begiratzen edo lurra eta osasuna ikertzen ditugularik, alarma guziak gorrira pasatu direla ikusten dugu. Gero eta eritasun gehiago ez ditu naturak eragiten, artifizialak dira: eritasun kardiobaskularrak, diabetes batzuk, alergiak, asma, gizentasuna... Arazoa ez da medikua, baina soziala. Minbizia haietariko adibide esanguratsuena da, eta hildakoen kopurua etengabe doa goraka herri industrializatu guzietan. Frantzian, esate baterako, bigarren munduko gerraz geroztik heriotzak bikoiztu dira, urtean 150.000 inguru. Zibilizazioaren eritasun bilakatu da minbizia, eta errua ingurumenaren kutsadurari eta gure bizimoduari egotzi behar zaie. Nire eginkizuna informazio hori jakinaraztea da, ez bulego batean gordetzea. Ez dut aukera politikorik ordezkatzen, osasuna eta ingurugiroa ez daude ezker edo eskuineko balioen menpe, arazo larriak dira biztanle guzientzat. Duela hiru hilabete Frantziako osasun ministerioak kudeatu txosten batean kutsaduraren eta osasunaren arteko lotura azpimarratu zuten. Aurrerapausoa da? Minbiziari dagokionez, 30 urte daramat gaixoak tratatzen. Eritasuna aurreratua dagoelarik, lortzen dugun gauza bakarra bizi-kalitatea gehiegi ez hondatzea izan da, baina hiru kasutik bitan heriotza ezin daiteke ekidin. 65 botika inguru daude horretarako eta ez dira aski, prebentzio lana falta da. Minbizien %25 tabakoak eragiten ditu. Beste hiru laurdenak, kutsadura kimikotik datoz. Kutsadurak zelulak aldatzen ditu eta hortik agertzen da gaitza. Hidrokarburoak, koloranteak, nitratoak eta pestizidak dira produktu arriskutsuenak, 8.000 daude orotara kontaturik. Alkoholak, pilulek eta gizentasunak zelula aldatu horiek ez dituzte sortzen, bidea errazten diete. Duela hamar urte sistema ekonomikoak horretan guztian zerikusia zuela erratea ia ezinezkoa zen, eta gaur egun diskurtsoa errealitateari moldatu zaio. Orain, neurri zehatzak hartu behar dira arazoa gelditzeko. Zein neurri? Parisko Deian hiru artikulu nabarmendu ditugu. Lehenik, eritasun gehienak guk bultzatzen ditugula. Bigarrenik, haurrak direla biktima ahulenak. Urtero minbizi kopurua %1ez emendatzen da haien kasuan, amak konturatu gabe kutsaturik. Hirugarrenik, industri jarduerak pertsonaren zerbitzuko egon behar duela eta ez alderantziz, gure etorkizuna baitago kolokan. Zazpi neurri finkatu ditugu, haien artean minbizia sortzen duten produktuen desagerpena, nazioarteko arauek haurraren egoera berezia kontuan hartzea eta Kyotoko Ituna betetzea. Produktu kutsatzaileen ekoizpena eta erabilera masiboari dagokionez, nola gutxitu edo gelditu daitezke? Ordezkapen printzipioaren bitartez, toxikoak ez diren molekulak ekoiztuz. Homologazio sistema berri bat ezarri behar da martxan, produktua toxikoa den ala ez erabakitzeko. Gaur eritasun bat kimikak eragin duela frogatzeko, biktimek egin behar dute desmartxa. Alderantzizko logikan sartu behar da: industrialek froga dezaten produktua ez dela toxikoa. Badira industri jardueraren ardurak, baina bada ere norberaren bizimoduaren afera. Hor ere, nazioarteko aldaketarik itxaron gabe neurri zehatz batzuk hartu behar dira. Ez da supermerkatuetara korrika edozein gauza erostera joan behar, sanoago elikatzea minbizia eragozteko bide ona da, ekoizpen biologikoak hautatuz. Haurren kasuan, zertan egin behar da lan? Pestizidek, adibidez, asaldatze hormonalak eragiten dizkiete, eta malformazio eta anomaliak pairatzen dituzte, sexuan bereziki, sortu aitzin. Arau toxikologikoek pertsona nagusiak soilik hartzen dituzte kontutan. Minbizia ez dagokio zahartzaroari, estatistikek kontrakoa diote. Ama batek haurrari titia ematen dionean, nahigabe kutsatzen du. Eta Kyotoko hitzarmena, ez da alferrekoa? Gasen botatzeak sortzen duen kutsadurak negutegi efektua eragiten du. Lurra berotzen ari da eta desestabilizazio klimatikoa, gero eta nabariago. Iazko udan izan genuen bero oldea, tamalez, lehen seinalea besterik ez zen, gogorragoak etortzeko daude. Ikerketa ezkorren arabera, 2100ean bataz besteko tenperatura hiru graduz igoko da munduan. Horrek, itsasoa goratu eta irla batzukirensteaz gain, birus, bakteria eta parasito gehiago ekarriko ditu ipar hemisferiora, beraz eritasun gehiago. REACH programa indartzea da datorren urtetako erronka, Europan bederen. Erregulazio programa bat da, produktu kimikoen merkatua baretzeko egina. Hortik jo behar dugu.