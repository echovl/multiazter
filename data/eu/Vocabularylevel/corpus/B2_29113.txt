Docutec Lagun bati gertatutako laburmetraia egiazkoa Leirek telefonoa eskegitzen du eta istant horretan urak gal-tzen hasten da. Etxeko pasilloan barrena doa eta umekiaren burua irteten hasia dela sumatzen du. Zela edo hala komu-neraino iritsi eta lurrean etzaten da. Umea egiten ari denez, oihuka... HASIER ETXEBERRIA /  1. SEKUENTZIA. Leire eta Andoniren etxean. Bilbon. Egunargiz. Leire telefonoz ari da Andoni bere senarrarekin. Alboan Igor semetxoa du, hiru urtekoa: — Lasai Andoni, ondo nago, oraindik ez dut ezer sentitzen. — Bilera batera sartzera noa era telefono higikorra amatatu egin behar dut, horrexek kezkatzen nau. — Zoaz lasai, ondo nago era. Ez ahaztu neu ere medikua naizela. Leirek telefonoa eskegitzen du eta istant horretan urak galtzen hasten da. Etxeko pasilloan barrena doa eta umekiaren burua irteten hasia dela sumatzen du. Zela edo hala komuneraino iritsi eta lurrean etzaten da. Umea egiten ari denez, oihuka hasten da. — Laguntza! Socorro! Inork ez du entzuten. Ordu horretan ez da inor egoten etxean. Semetxoari agintzen dio etxeko atea zabaldu eta oihuka hasteko. Semetxoak agindutakoa egiten du etxeko atetik eskaileretara. Une horretan, Jose Antonio auzokoa, 35 urtekoa, dator eskaileretan gora eta zer gertatzen den ikustera sartzen da. Igorren eskutxotik komuneraino doa eta eszena ikusten du: Leire odoletan, ume egin berria lurrean. Urduri jartzen da. — ¿Zer egingo dut? —galdetzen du— ¿Zer egin dezaket? 2. SEKUENTZIA. Eskaileretan behera. Egunargiz. Jose Antonio aztoratuta doa eskaileretan behera. Telefono higikorra ateratzen du poltsikotik, baina erori egiten zaio. Bateria alde batetik, telefonoa bestetik... oso urduri iristen da atarira, eta handik kalera. — iMecaguen la leche! —dio denbora guztian, eta gauza gogorragoak ere bai. 3. SEKUENTZIA. Bilboko kalea. Egunargiz. Jose Antonio ataritik kalera irten da. Andre bat ikusten du. 60 urtekoa edo. Besotik heltzen dio berarekin hitz egiten hasteaz batera. — Andrea, ¿umerik baduzu? — Bai. — Ba, zu zeu. Igo zaitez hirugarrenera. Han behar zaituzte eta. — Baina, zer diozu? — Ez dago denborarik galtzeko. Igo zaitez azkar. Emakumea eskaileretan gora abiatzen den bitartean, Jose Antoniok ospitalera deitzen du telefonotik anbulantzia bat bidal dezaten. 4. SEKUENTZIA. Leireren etxean. Egunargiz. Emakumea lotsaz bezala sartzen da etxean. "!Soy una buena mujer!" egiten du oihu, inoren etxera sartzen ari den lapur batekin nahas ez dezaten. Komunera iristen denean, Leire ikusten du, ume jaio berria gainean duela. Lurretik hitz egiten dio honek. — Zoaz bigarren gelara, eskuinera, eta ekarri ohe azpian dauden kirol zapatilak. — Zertarako? — Egidazu kasu! -ez dauka astirik argibideetarako. Leirek lurrean jarraitzen du emakumea noiz itzuliko zain. Luze egiten zaio itxaronaldia. Halako batean agertzen da emakumea eskuan zapatilak dakartzala. Velcroz ixten diren horietakoak dira. — Horiek ez! —esaten dio Leirek— lokarridunak! Eta berriro geratzen da zain emakumeak zapatila lokarridunak ekarri artean. Gero bi lekutan lotzen du lokarriekin zilbor-hestea eta emakumeari esaten dio erditik mozteko. Halaxe egiten du honek, guraize batzuek erabiliz. 5. SEKUENTZIA. Kalean (atarian). Egunargiz. Anbulantzia iritsi da. Ohetxoa ateratzen ari dira. Une horretan Garbiñe ere iristen da, Leireren amaginarreba da. Jose Antoniok zer gertatzen ari den kontatzen dio eta, blaust!, mareatuta erortzen da lurrera. Anbulantziakoek ez dute beste erremediorik: mareatutakoa daroate ospitalera sirena eta guzti. Jose Antoniok bigarren anbulantzia bati deitzen dio. 6. SEKUENTZIA. Leire, andrea, Igor eta Maddi, jaio berria, komunean oraindik. Andrea— Ume ederra da gero! Leire— Bai, halaxe da. Igor— Amatxo, Maddi ez da aitatxorena eta zurea. Maddi zurea eta nirea da! Irri egiten dute denek. 7. SEKUENTZIA. Kalean (atarian) Egun argiz. Bigarren anbulantzia iritsi da eta, azkenean, badaramatzate Leire eta Maddi. Igor, Jose Antoniorekin gelditzen da. Lasaitu ederra hartzen du azken honek. 8. SEKUENTZIA. Etxean. Egunargiz. Andoni senarra iristen da eta bere etxeko atea erdi zabalik aurkitzen duenean, gauza arraroren bat gertatzen dela nabaritzen du. Ez du inor ikusten. Leire! Leire! Egiten du oihu eta, halako batean, komuneraino iristen da. Han andre ezezagun bat ikusten du. — ¡Soy una buena mujer! —esaten dio behin eta berriz, gaizkile batekin nahas ez dezan. Emakumea lurra garbitzen ari da, fregona batez. THE END