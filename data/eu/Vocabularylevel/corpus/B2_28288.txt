Docutec Lanaldia murriztea eskatzen dutenen %7 besterik ez dira gizonezkoak Seme-alabak zaintzeko lanaldia murrizteko aukera eskaintzen da guar egun. Gizonezkoen %7 bakarrik baliatzen da horretaz. Albiste hori eta horrekin lotutako beste batzuk datoz artikulu honetan. Eusko Jaurlaritzari seme-alabak zaintzeko lanaldiaren murrizketa edo amatasun baimena eskatu dizkioten guztien %93 emakumeak izan dira, nahiz eta Administrazioak gizonek har zitzaten bazterketa positiborako ekimena abiatu zuen. Justizia, Lan eta Gizarte Segurantza sailburu Joseba Azkarragaren arabera, 777 eskaeren 727 emakumeek egin zutela eta, bistan da politika «aldatu beharra» dagoela: «Zentzurik ez du gizonen aldeko bazterketa positiboaren politikari eusteak, programaz baliatzen direnen %7 bakarrik izanda mutilak». Gizonen aldeko bazterketa positiboa emakumearen mesederako izango zela uste zutela argitu zuen. Kontseilariaren taldeak gogoeta prozesua hasiko du «programaren taxutze berria» asmatzeko asmoz, baina, Azkarragaren irudiko, arrazoia da, argi eta garbi, gizonek ez dutela barneratu seme-alaben «zaintza lanak partekatu beharra». «Genero berdintasunaren borrokan oraindik bide luze-luzea gelditzen zaigula erakusten duen datua da», aitortu zuen. Izan ere, sailburuak ez du uste joera aldatuko litzatekeenik, adibidez, gizonen aldeko bazterketa positiboa handiagotuta ere. Gauzak hala, Azkarragak onartu zuen aurrerantzean akaso emakumeen esku jarriko dutela orain arteko ildoari jarraiki gizonentzat bideratutakoa. Era horretan, kontseilariak onartu zuen programak hasieran zuen aurreikuspena, gizonen esku-hartzearena, ez dela betetzen ari. Politika hori emakumeen elkarte nahiz erakundeekin hitzartu zutela erantsi zuen. Ekimena abian jarri aurretik indarrean zeuden programekin baimenak hartzen zituen gizon kopurua «gaur egungoaren antzekoa» dela onartu zuen. Laguntzak kobratzeko eskaeren %80 bideratuta daude Justizia, Lan eta Gizarte Segurantza Sailak aurtengo maiatzean zabaldu zuen seme-alabak dituzten sendiei laguntzeko programa. Iragan abuztuan, berriz, politika horren erakusgarri nagusi den Familia Plana onartu zuen Eusko Jaurlaritzak, eta, Azkarragak lehendabiziko balantzea egin zuen atzoko agerraldian, oraindik bidea falta zaion arren. Herenegun arte, diru laguntzak kobratzeko 10.800 eskaera jasota ziren Lakuan (Arabatik 1.700, Bizkaitik 5.300 eta Gipuzkoatik 3.600), eta horietako %80 bideratuta daude; guztira, 10 milioi euro emanda daude. Eusko Jaurlaritzak 16 milioi zituen diru laguntzetan banatzeko; eta, beraz, eskaera kopurua nola doan ikusita, aurreikuspen hori bete egingo dela uste du. Orotara, Araba, Gipuzkoa eta Bizkaiko 14.500 familiak etekinak atera ahal izango dituztela espero dute. 2050. urtera arte ez da aldatuko adinaren piramidea Azkarragak baztertu zuen baloratzea Familia Planak indarrean ezarritako laguntzei esker demografia aldaketarik gertatzen ari ote den, horretarako «goizegi» delakoan. «Planak erdiko epeari begiratzen dio», zehaztu zuen sailburuak. Kontseilariak ez zuen ezkutatu egoera «oso larria» dela, jaiotze tasa txikiaren erruz. Ildo horretan, 2030. urtean hasiko den hamarkada, demografikoki, «garairik zailena» izan daitekeela aurreratu zuen. Zentzu horretan, ziur aski mendearen erdira ailegatu arte adinaren piramidea ez dela aldatuko adierazi zuen. Lakuak espero du lana eta seme-alaben zaintza bateratzen laguntzeko ekimenak aurrerapausoak ekarriko dituela. Nolanahi ere, oraindik urte dezente itxaron beharko direla onartu du.  