Docutec Amaren esnearen onuraz jabetzeko kanpaina abian da Amak umeari bularra ematea komenigarri dela eta, Osakidetzak egindako kanpaina baten berri ematen du artikuluak. Bertan abantailak zeintzuk diren eta hainbat aholku ere ematen ditu. AITZOL URIARTE / Bilbo Bularra ematean haurra gaixotasunetatik babestu egiten dela dio Esnearen Ligak «Ez dago hoberik» lemapean, umeei bularra ematearen alde informazio kanpaina jarriko du martxan Esnearen Ligak. Amaren esnea ematea egin daitekeen aukerarik sanoena dela nabarmendu zuten atzo Bilbon emandako prentsaurrekoan. Kanpaina hau Emakundek eta EAEko Osasun Sailak lagundu dute. Umeei bularra ematearen aldeko kanpaina aurkeztu zuen atzo Esnearen Ligak, «Ez dago hoberik» lemapean. Haurrari zein esne eman erabakitzeko garaian, emakumeek erabaki ahal izateko autonomia gehitzea du helburutzat kanpaina honek, prentsaurrekoan azaldu zutenez. Hori lortzeko, informazioa eta laguntza ematea du xede kanpainak, «amek bularra emateko euren eskubidea gauzatu ahal izan dezaten». Constance Little Euskadiko Esnearen Ligaren lehendakariak, Gabriel Inclan Lakuako Gobernuko Osasun sailburuak eta Ouka Leelek kanpainako kartela egin duen artistak eman zuten honen berri, atzo Bilbon emandako prentsaurrekoan. Amak haurrari bularra ematea, egin daitekeen aukerarik sanoena dela nabarmendu zuten, aurrez prestatutako esnekien ordez. «Amaren esnea umeentzako elikagai onena da, gaixotasun eta infekzioetatik babesten ditu eta garapen intelektualari ere laguntzen dio», jakinarazi zuen Littlek. Horretaz gain, esnea beti behar duen tenperaturan prest dagoela nabarmendu zuen Constance Littlek. Aurrez aipatutakoaz gain, umearentzako ez ezik, amarentzako ere onuragarria da bularra ematea, prentsaurrekoan adierazi zutenaren arabera. «Jaiotzaren ondorengo errekuperazioan laguntzen du, antzutasun garai bat ematen du, bularreko minbizia izateko aukera gutxitu egiten du, eta, gainera, osteoporisiarengandik babesteko ere lan garrantzitsua jokatzen du», aipatu zuten bularra ematearen abantailak nabarmentzeko. Gabriel Inclanek ziurtatu zuen emakumearen esnea ezin daitekeela modu artifizialean «inola ere ordezkatu». EAEko datuen berri eman zuen bere hitzaldian Lakuako Osasun sailburuak. Ildo honetan, 1992 eta 1996 tartean emakumeen %58k soilik ematen zuten bularra, umea izan eta gero ospitalean iragandako epean. Aldiz, kopuru hori %68ra igo zen 1997 eta 1999 urteen artean. Euskadiko Esnearen Aldeko Liga 1987. urtean sortu zen, eta, botikako esnearen ordez, soilik bularra ematearen inguruko informazioa banatzen dute. Osasungintzako langileengana ere zuzendu nahi dute kanpaina hau Euskadiko Esnearen Ligako arduradunek, eta horretarako simposyuma antolatuko dute Derion, urriaren 27 eta 28a bitartean. Izan ere, aipatu zutenez, profesionalak egoera «ezin hobean» daude haurrari bularra ematen dioten amei behar bezalako informazioa eta laguntza emateko. Bularra ematen nola hasi, aitak nola lagundu dezakeen, nola jarraitu lanera bueltatzeko garaian edo nola kendu behar zaion titia haurrari, horiek dira, beste batzuen artean, zabaldu nahi dituzten informazio motak.