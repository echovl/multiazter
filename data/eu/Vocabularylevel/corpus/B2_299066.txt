Docutec Hartza Berdeak alderdia kexu da eta penatua ELB hartzaren aurka azaldu delako. Artzain eta laborariak pixka bat gaitzitu ditu Berdeen jarrerak, "hiritar" jarrerak. Pirinioetako hartza desagertzen ari dela-eta, Esloveniatik hartzak ekarri dituzte Pirinioetara. Baina orain artzainak kexu dira, hartz horiek goserik daudela eta ardiei lotzen zaizkiela salatuz. Komunikazio ekintza handia egin dute hartzak Pirinioetara ekarriz, baina hartz horiek pelutxezkoak balira bezala goraipatzen dituzten hiritarrek pentsatu al dute hartz horiek janaririk aski izanen zuten mendian? Entzun dudanaren arabera, Eslovenian jatera ematen zieten, eta Pirinioetan ez. Hori hala bada, ez da harrigarri artzainak kezkatzea eta haserretzea. Baina hori hala izan ala ez, uste dut ekologistek badutela borroka inportantagorik egiteko ingurumenaren alde. Hartzarena bioaniztasunaren sinbolo handia da. Turismoak eskertzen du, horren aitzakian pelutxezko hartzak eta beste mila puska saltzen baitutzte "Souvenir" dendetan. Baina bioaniztasunaren aldeko borrokan dirua nonbait inbertitu behar baldin bada, menturaz bada alor garrantzitsuagorik. Adibide bat: errekak garbitzea bertako animalia txiki, intsektu eta arrain oro bizi ahal izan daitezen. Ez dute turismoa sustatzeko edo pelutxezko hartzak saltzeko balio, baina esistitzen direla ez dakigun animalia txiki horiek funtsezkoak dira. Ingurumenaren alde bada hartzaz beste borroka garrantzitsuagorik, kutsaduraren aurka, ingurumenaren alde, beste garraio mota baten alde, beste antolaketa ekonomiko baten alde... Hartzarena komunikazio eta propaganda da, deus baino gehiago. Mendiko aktoreak kontsultatu gabe hartu den erabakia, mendiarekin bizi eta lan egiten dutenen egoera eta beharrak kontuan hartu gabe hartu den erabakia.