Docutec Irakurzaletasuna eta gazteak Gazte mordoa joango da zubian Durangoko azokara. Liburu piloa erosiko dute. Baina ikerketek diote euskal gazteek gutxi irakurtzen dutela. M.J.Olaziregi Euskal Literaturako irakaslea da EHUko Filologia fakultatean. Gai horretaz hitz egingo du. Badator Euskal Liburu eta Diskoen Durangoko Azoka, urtero liburu gehien saltzen den ekitaldi hori. Egia esan, jaiegun bat bilakatu zaigu jada; egun-pasa ederra egin daiteke bertan, liburu eta disko batzuk ikusi, egutegiren bat erosi, taloa eta txistorra jan, eta etxera. Baina ahaztu al zaigu azokaren benetako helburua? Liburuak erosi bai, baina gero irakurtzen al ditugu? Azokako postuak bezala, urtean behin pizten al da gazteongan gure irakurzaletasuna? Gai hau lantzen du Mari Jose Olaziregik Euskal Gazteen Irakurzaletasuna. Azterketa Soziologikoa liburuan. Gure artean irakurketari buruz egin diren azterketa bakarretakoa datekeen honek, 1990ean 14-18 urte bitarteko gazteei eta 1994an 18-22 bitartekoei egindako 3.000 inkesta ingururen emaitzak biltzen ditu. Soziologikoki lantzen zena ez zen egileen edo beraien lanei buruzko ikerketa, irakurlearen eta kontsumoaren alderdia baizik. Bertako emaitzek ez zuten urteroko Durangoko Azokan adierazten dituzten datuekin zerikusi handirik, eta gazteon artean liburuek eta literaturak duen leku txikia azpimarratzen zen. Hemen, Mari Jose Olaziregiren ikerketako ondorio nagusien laburpen bat egingo dugu. Batetik, ondorio larriena da euskarazko liburuen irakurketak behera egiten duela adinak gora egin ahala, baina jaitsiera hori euskarazko irakurketetan nabarmen gertatzen zen bada ere, ez da hainbesteko jaitsiera gaztelaniazko liburuetan. Hori guztia gutxi balitz, orokorrean askozaz ere hunkigarriagoak eta asaldagarriagoak dira erdarazko liburuen irakurketak; euskarazko liburuek, aldiz, irakurketa nekeza, zaila eta axolagabea eragiten dute. Euskarazkoak Euskal liburuak kontsumitzeari dagokionez, urtean batez beste bost liburu erosten dituzte inkestari erantzun diotenek. Bestalde, liburutegietara joateko joerarik eza ere erakusten dute 1990eko eta 1994ko emaitzek. Liburu bat aukeratzeko orduan, berriz, lagunen aholkuei jarraitzen diete nagusiki; gutxitan aukeratzen dituzte liburuak, jasotako kritiken edo idazlearen ibilbidearen arabera. Gainera, gehienetan euskal liburuaren irakurketa eskolako betebeharren ondorio da; irakasleek agindutako liburuak irakurtzen dituzte. Euskal Gazteen Irakurzaletasuna lanean bestelako ikermoldeak ere aztertzen ditu, irakurleen sexua edo irakurketa-gustuei dagokiena, adibidez. Baina orain arte ikusitakoarekin, esan daiteke gazteon irakurzaletasuna, batik bat euskal literaturarena, ez dagoela osasun onean. Egia esan, lan honek euskal gazte eta irakurleok herren samar gaudela erakusten du. Baina ba al da funtsezko arrazoirik hori horrela izateko? Batetik, literaturak eta hezkuntzak duten harremana azpimarratu beharko litzateke. Gure herrian eta antzeko gizarte diglosikoetan (bi hizkuntza erabili bai, baina bat menpekotasun egoeran), irakurketak bestelako balioak hartzen ditu: atseginez edo gustuz baino, hizkuntza ikastea edo lantzea garrantzitsuago bilakatzen da... Lehen esan bezala, irakurketa gehienak hezkuntzak baldintzaturikoak dira, eta horrek mesede gutxi egiten dio irakurlearen irudiari, derrigorrez irakurritako liburuak baitira gogoz kontra irakurtzen diren asko eta asko. Hala, eskolatik irten ondoren eta adinak gora egin ahala, euskarazko irakurketak gero eta gehiago baztertzen direla esan behar da. Ezagutza Honi guztiari inkestek erakusten duten euskal literaturaren ezagutza urria eta zaletasun eza gehitu behar zaizkio. Gazteek nekez ezagutzen dituzte euskal liburuak, betiko idazle gutxi batzuen ibilbideari erreparatu arren, idazle berrien liburuak gutxitan ezagutzen eta irakurtzen baitituzte. Baina M. . Olaziregiren ikerketak ez ditu gazteon irakurzaletasunaren datuak bakarrik ematen, eta nolabaiteko irtenbide batzuk ere planteatzen ditu bertan. Hasteko, irakurketa literarioa benetan plazerezkoa izateko, alde batera utzi beharko lirateke eskoletan egun indarrean dauden hainbat joera kaltegarri. Adibidez, eskoletako liburu zerrendak irakurgai zaharkituz osaturik egotea, agintzen diren idazlanen eskasia, betiko idazlanen azterketak egitea... aldatu egin behar dira, modu honetan literaturako klaseak helburu funtzionalen bidez erabakitzen baitira. Horiek horrela, literaturaz gozatzeko baino gehiago hizkuntza maila hobetzeko erabili izan dira literatura testuak. Bestalde, ezin zaio hezkuntza-sistemari bakarrik egotzi irakurzaletasuna sustatzea, esan bezala, eskolan bakarrik oinarritutako irakurzaletasunak ez baitu luzaroan irauten. Bestelako hainbat eragiletan ere oinarritu behar litzateke zaletasun hau; argitalpen berrien iragarpena sendotu, idazle berrien lanak ezagutarazi, liburutegien zeregina indartu... Badago zer egin, beraz. Literaturaren esparruan orain arte hain ezezaguna izan den irakurlearen alderdia aztertuta geratu da, hortaz. Baina gazteok ez dugu ahaztu behar orain arte ikusitakoa gure ohituren ispilu bat dela, eta gauzak aldatu egingo liratekeela gazteok literaturarekin dugun jarrera hori aldatuko bagenu. Bukatzeko, gazteok gara, hala ere, literatura gehien kontsumitzen dugunak (16-24 urte bitarteko gazteak, hain zuzen), helduek edo adinekoek baino dezente gehiago irakurtzen baitugu, nahiz eta sarritan ikasketek behartu liburuak esku artean hartzera. Badator Durangoko Azoka, eta bertara joatea ez digute inon agintzen. Baina gu joan egingo gara, eta liburuak ere behartu gabe erosiko ditugu. Irakurri ere bai, zergatik ez. Baina, orduan, zergatik ez da ohitura hori urte osoan mantentzen? Idazten duen kultura bat ez al da irakurtzen duen gizarte bat? Irakurleari buruzko inkesta eta ikerketa berriek azaldu beharko dute hori guzti.   M.J. Olaziregi: «Durangoko azokan salmentak puztu egiten dira» Irakurzaletasuna eskasa dela uste arren gauzak aldatzen ari direla dio ikerketaren egileak. Mari Jose Olaziregi lasartearra da, eta gaur egun Euskal Literaturako irakaslea da EHUko Filologia fakultatean. Berak dioenez, «enroilatua» omen. Gazteon irakurzaletasunari buruz 98an lan bat egin ostean, 6 urte geroago gai horretaz hitz egingo digu. 1. Irakurzaletasunari buruzko lana egin zenuenetik 6 urte igaro dira. Zer uste duzu, egoera aldatzen ari dela ala oraindik ez dela nahikoa irakurtzen? Egia esan, urte hauetan eta literaturaren esparruan gauzak zertxobait aldatzen ari direlakoan nago. Gaur egun baliabide gehiago daude, irakurle klubak ere ugaltzen ari dira, literatur jardunaldi gehiago antolatzen dira... Bestalde, literaturari dagokion ahoz ahoko komunikazioa oraindik oso urria da; jendeak ez du literaturaz hitz egiten lagunartean, eta mintzagai bihurtzen ez den literatura motz gelditzen da. 2. Zein iritzi duzu Internet eta halako teknologia berriek literaturari egin ahal dieten mesede edo kalteez? Batetik, literatura sozializatuago eta eskuragarriago bat eskaintzen dutela egia da. Atari elektronikoak ongi daude, egiten denaren berri emateko, informazioa biltzeko, testuak eskaintzeko edo gure literatura atzerrira proiektatzeko... Hala ere, ez dugu ahaztu behar literatura erakargarriago bat eskaini arren, irakurketak ekintza aktibo eta dinamikoa eskatzen duela, eta hori bakoitzaren esku dagoela. 3. Zer iruditzen zaizu Durangoko Azoka eta horren inguruan sortzen den zalaparta guztia? Durangoko Azokak sentimendu kontrajarriak pizten dizkit. Alde batetik, poztu egiten naiz euskal liburu eta kultura festa egiteko aitzakia bilakatzen delako, eta idazten dena ezagutarazteko bozgorailuak behar direlako. Hala ere, beti izan naiz kritikoa Durangoko Azokarekin, produkzio metaketa handia egiten baita bertan, eta hainbat liburu itzalpean geratzen dira. Salmenten aldetik, berriz, triunfalismoa nagusitzen delakoan nago, salmentak puztu egiten baitira, baina egiazki Durangoko irakurlearen profilez ez dakigu ezer. Arlo honetan, literaturako beste arlo askotan bezala, informazio eta ikerketen beharra azpimarratu behar da.  