Docutec Anjel Valdes: "industria indartsu batek mantentzen du kultura» Anjel Valdesek ongi ezagutzen ditu euskal musika eta bere inguruan mugitzen den guztia. Bederatzi urte daramatza Elkar disketxeko arduradun, baina aurretik ere harreman zuzena izan zuen musikarekin. Merkatua, egun, oso gaizki dagoela deritzo. ANJEL VALDES / ELKAR DISKETXEKO ARDURADUNA «Industria indartsu batek mantentzen du kultura» Azokaren atarian gaude eta disketxe guztiak prest. Hainbesterako markatzen du Durangok urtebeteko lana? Gure ofizioan Durango gakoa da. Ez dut esan nahi urteko 365 egunetatik bostek bakarrik dutela zentzua, baina urteko salmenten %65 Durangotik Gabonetara bitartean egiten dugu, eta oso data garrantzitsuak direnez, ahalegin eta talentu handia jarri behar izaten dugu azokan. Durangon ikusten dugu jendeak zer nahi duen, eta horren arabera joaten gara gure katalogoak osatzen. Durangok hori erakusten digu, harreman zuzen horretatik, gero errealitate bihurtuko diren ideiak sortzen direla. Durango ez da, beraz, azoka hutsa. Ez. Guk produktuekin egiten dugu lan, eta oso garrantzitsuak dira, iraunkortasuna ematen diotelako emozioari. Baina jendeari ulertarazi behar diogu industria eta artea oso inportanteak direla bata bestearentzat. Disko industria ez litzateke ezer musikarik gabe; eta alderantziz, musikak ahalik eta industria indartsuena behar du hedapenerako. Horrek ematen die bizitza musikari eta arteari. Faltsua litzateke industriarik gabeko artea, eta faltsua litzateke, mamirik gabeko industria. Durangok hori erakusten du. Kanpoko merkatuari begira ere jarri zarete. Zer lor dezakegu horretatik? Gutxi. Gure helburua hemengo merkatuan eragitea da, baina kanpoko merkatuek lagun dezakete plus txikiak ateratzeko orduan. Ezinezkoa da Frantzian, Ingalaterran edo Alemanian asko saltzea, baina batean edo bestean 100 edo 200 disko salduta, 1.000 disko saltzera irits gaitezke, eta horren etekin garbiak beti lagunduko digu hobetzen. Dena dela, oso epe luzean kokatu behar dugu hori. Adibide bat: AEBetan eta Kanadan asko kontsumitzen dute, baina horren %94 beraiek sortutakoa da. Europako merkatuak AEBekiko mimetismo handia du, baina Japonian, aldiz, kontsumitzen diren diskoen %35 kanpotik iritsitakoak dira. Ondorioz, hor daukagu merkatu garrantzitsu bat. Ez dirudi euskal merkatu txikia bere une onenak bizitzen ari denik. Oso gaizki dago eta kezkagarria da azken urteotako datuek esaten dutena. Duela zenbait urte arte, euskal eroslea oso leiala zen, baina gaur egun ez. Beharbada kontzientzia ezagatik, euskal diskoak kalean erosten ditu pirateatuta, edota etxean bertan kopiatzen ditu. Hori lapurreta da; ez disketxeari edo artistari egiten zaion lapurreta hutsa, baizik eta kultur lapurreta bat. Nik ez dut uste musika garestia denik, kontuan izanik bizitza osorako produktu bat dela eta diskoaren atzean sentsibilitatea, lana eta ahalegina daudela. Baina, musikaren munduan, normaltzat jotzen da pirateria. Ez dut ikusten kultur produktuak kontsumitzeko heziketarik, batez ere belaunaldi gazteen artean. Kopiatzean, euskal kultur egitura osoari egiten diogu kalte, edozein kultura ekonomikoki mantentzen baita. Industria indartsu batek mantentzen du kultura, eta ahul badago, kulturak ez du aurrera egingo. Musikak beste garai batean zuen pisua galdu duela uste duzu? Bai, balioa ere galdu egin du. Gainera, euskaraz egindako musikak erdarazkoarekiko galdu du. Duela bost urte, Euskal Herrian saltzen ziren ehun diskotatik, hamar hemen egindakoak ziren, eta horietatik zazpi euskaraz. Gaur egun, kanpoko diskoek merkatuaren %93 bereganatzen dute eta euskarazkoak %5 besterik ez dira. Euskal mundua balorazio galtze prozesuan dago. Gainera, lehen esaten nuen euskal musikaren lurralde naturala Euskal Herria dela, baina hori ere konkistatzeko dugu, oraindik ere ez garelako iristen zenbait lekutara, eta gure publikoa ere galtzen ari garelako. Instituzioek zer egin beharko lukete horri erantzuteko? Nik uste dut erakundeek badakitela arazo bat dagoela. Gainera, ez da bakarrik hezkuntza arazo bat, eta sail ugari jarri beharko lirateke mugimenduan. Kultur arazo bat da, baina baita Hezkuntzarena, Industriarena eta Barne Sailari dagokiona ere. Azken batean, disko piratak saltzea delitu bat da, produktu faltsu batzuk saltzen dituztelako. Teknologiaren garapenak ematen dituen baliabideekin, nola moztu daiteke hori? Pirateria ez da amaituko, baina ohitu beharko dugu berarekin bizitzen. Edozein lekutan eros daitezke kopiatzaileak, eta Interneten aurrean ere ezin gara borrokatu. Horregatik diot pastela banatu beharko dugula. Azken batean, pirateriaren kontrako sistemak iskanbilatsuak eta konplexuak dira. Gainera, ez dut uste oso eraginkorrak direnik. Azken urtean euskal kulturak beste eraso batzuk ere jaso ditu. Mehatxu oso gogorrak izan dira. Hau blokeatu nahi, eta horretarako beldurra sartzen dute. Ondorioz, autozentsura bihurtzen da egunerokoa. Ziur nago jende batek beldurra dela-eta ez duela nahi duena egiten. Hori lortu nahi dute, guk geuk geldiaraztea geure burua. Euskal kultura babestu beharra dagoela uste duzu? Horren aurrean ez daukagu babesik. Jaurlaritza ere berdin dago eta kolpe ugari ari da jasotzen. Babesa, azken batean, erresistitzea da. Eta kontuan izan beharko dugu egunen batean, beharbada, hutsetik hasi beharko dugula. Botereak, une honetan, oso erraz du guztia, eta erabiltzen gaituzte Espainian bozak irabazteko. Oposizioko alderdi garrantzitsuena ere desitxuratuta dago eta inolako sinesgarritasunik ez du. Baina guk segituko dugu sentitzen duguna egiten, uzten gaituzten eta kontu korronteak blokeatzen ez dituzten bitartean.