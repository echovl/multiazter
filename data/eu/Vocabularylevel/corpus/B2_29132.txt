Docutec Hamar pertsonatik batek du fobiaren bat Horrelako egoeretan, estutasuna sentitu ohi dute gaixoek. Kezkatuta, nekatuta eta haserre sentitzen dira arrazoi zehatzik gabe. Horretaz gain, bihotz taupadak azkarragoak izan ohi dira, izerdia ugaritu egiten da, giharretako mina sentitzen da eta ... Gauza, pertsona edo egoera jakin batzuei arrazoiz kanpoko beldurra izateari deitzen zaio fobia. Horrelakoetan, pertsona horrek berak onartzen du bere beldurrak ez duela zentzurik, baina ez da hura gainditzeko gai. Azken ikerketen arabera, hamar pertsonatik batek dio fobia zerbaiti. Milioika dira dentistei, hegazkinean joateari, odolari, jendeari eta eremu irekiei fobia dieten pertsonak. Erresuma Batuan, adibidez, urtero bertako biztanleen %10ek izaten dute fobiaren bat. Jendeari fobia diotenak, berriz, mila lagunetik 25 dira urtean. Horietako batzuk, bestalde, beldurra ez ezik izua ere sentitzen dute egoera horietan. Horrelako egoeretan, estutasuna sentitu ohi dute gaixoek. Kezkatuta, nekatuta eta haserre sentitzen dira arrazoi zehatzik gabe. Horretaz gain, bihotz taupadak azkarragoak izan ohi dira, izerdia ugaritu egiten da, giharretako mina sentitzen da eta arnasa hartzeko zailtasunak ere agertzen dira, besteak beste. Sintoma horiek, ordea, aldatu egiten dira kasu bakoitzean.Ikertzaileen arabera, kasu batzuetan gertakari zehatz baten ostean agertzen dira fobiak. Hegazkin istripu bat izan duenak hegazkinean ibiltzeari fobia izatea normala da, nahiz eta istripua duela urte asko gertatu izan. Kasu horietan, zenbait pertsonak egoera horiek saihestera jotzen dute. Hala, dentistei fobia dietenak ez dira joango dentistarengana, jendearekin egoteari fobia diona bakarrik egongo da ahal duen guztietan, eta eremu irekiei beldur diena, berriz, ez da etxetik aterako. Laguntza psikologikoa Fobia gainditu ahal izateko, beharrezko izaten da laguntza psikologikoa, nahiz eta kasu batzuetan inolako tratamendurik gabe sendatzen den. Gehienetan gaixo dagoena bera joan ohi da laguntza eske. Zenbaitetan, ordea, gaixoak arraro sentitzen dira, eta arazo hori duten bakarrak direla pentsatzen dute. Horregatik, medikuen arabera, taldeko lana garrantzitsua izan ohi da arazoa gainditzeko eta arraro senti ez daitezen. Askotan haurtzaroan agertzen da estutasuna. Baina horrek ez du zertan fobiarekin lotuta egon. Haur txikiek, adibidez, oso harreman estua izan ohi dute euretaz arduratzen diren pertsonekin, eta haiengandik urrun daudenean estutasuna senti dezakete. Haurren kasuan, bestalde, zailagoa da fobiak atzematea, ez baitira sentitzen dutena guk ulertzeko moduan adierazteko gai.Horrelako kasuetan, psikologoen laguntza ez ezik, botikak ere beharrezkoak izan ohi dira. Lasaigarriak dira gehien erabiltzen diren sendagaiak; Valiuma edo Diazepana, adibidez. Baina botika horiek menpekotasuna sor dezakete. Depresioaren kontrakoak ere erabiltzen dira fobiari aurre egiteko. Medikuen esanetan, baina, horiek bi eta lau aste arteko denbora behar izaten dute eragina egiteko. Kasu batzuetan, bestalde, idorreria eta zorabioa ere eragin dezakete botika horiek. Fobiaren aurkako tratamentuetan psikologoaren laguntza oinarrizkoa izan ohi da. Psikoterapiak fobiaren zergatiak ezagutzen lagun diezaioke gaixoari. Horrelako tratamenduak taldekakoak nahiz bakarkakoak izan daitezke. Maiztasuna, berriz, psikologoaren eta gaixoaren artean erabaki ohi dute normalean.