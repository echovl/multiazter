Docutec Elena Noguera, Galdakao-Usansoloko Oftalmologia zerbitzuko espezialista¹ Oftalmologiak asko egin du aurrera azken urteotan. Izugarri garatu da, eta horren lekuko da gure protagonista. Abenduan aurkeztu zuen Elena Noguera oftalmologoak keratokonoaren gaineko azterketa Getxon eginiko kongresu batean. Estatuko iparraldeko zenbait espezialistaren aurrean egin zuen aurkezpena. Galdakao-Usansolo ospitalean dihardu lanean, Oftalmologiako Zerbitzuan, eta azken urteotan espezializatu egin da keratokonoaren azterketan. Keratokonoa kornearen gaixotasun edo akats bat da, batzuetan begi-kolpe batean nabaritzen dena eta ikusmen-arazoak eragiten dituena. Honen guztiaren gainean jardun dugu Elena Noguera espezialistarekin. Historia labur bat eginez, aipatu dezakegu 1978an Foster eta Yamamoto autoreek ikerketa bat egin zutela, non zalantzan jartzen zuten kornearen zurruntasuna murriztuta aurkitzen dela keratokonoan. Bi urte geroago, 1980an, beste ikerketa bat argitaratu zen eta bertan zalantzan jartzen ziren kornea normalaren eta keratokonoaren ezaugarri biomekanikoak. Azken urteotan hamaika teoria berri sortu dira, eta azken hamarkadako aurrerapenak izugarriak izan dira arlo horretan. Gaixotasunaren eragina Keratokonoa 10.000 pertsonatik 5ek jasan dezakete, eta normalean jende gazteengan du eragina: 20, 30 eta 40 urte bitarteko gazteek jasan dezakete. Normalean bi begietan du eragina eta zergatikoak aztertuz gero, askotarikoak izan daitezke, baina bere jatorria ezezaguna da oraindik orain. Elena Nogueraren esanetan ,"faktore askok eragin dezakete gaixotasuna. 21 kromosomarekin duen harremana aztertzen ari gara; izan ere, keratokonoa oso normala da Down-en sindromea duten pertsonetan". Kornea-transplantea da keratokonoa tratatzeko biderik eraginkorrena,  berriro ez baita sortzen tratamenduaren ondoren, eta horrexegatik da hain garrantzitsua sorkuntzako faktoreak aztertzea. Ebakuntza guztiak, ordea, oso erasotzaileak dira eta espezialistek -hasiera batean, behinik behin- beste terapia edo tratamendu batzuk aukeratzen dituzte. Lehenengo gomendioa betaurrekoak erabiltzea izaten da, eta akatsa ez bada zuzentzen orduan ebakuntzara jo beharrean izaten dira oftalmologoak. "Keratoplastia edo kornearen transplantea da aukera bakarra. Akatsa edo gabezia duen kornea-zatia kendu eta hildako pertsona batek emandako kornea osasuntsua jartzen zaie". Horrek, ordea, arazo psikologikoak ere eragin ditzake pazienteengan. Elena Noguerak adierazitakoaren arabera, keratokonoak ikusmen-arazoak eragiten ditu, baina lehen begiratuan ez da samur igartzen. "Badira kasuak estetikoki ere oso deigarriak direnak, baina oso gutxi. Europako zenbait herrialdetan ikusi izan ditut, begiak erabat handituta eta euren lekutik kanpo, baina hemen ez dugu horrelakorik ikusi". Kasu horietan kornea handitu egiten da eta begia erabat itxuraldatzen da. Tratamendu berria Keratokonoa artatzeko tratamendu berria erabiltzen ari dira Galdakao-Usansolo ospitalean. Elena oftalmologoak aipatu digu zein diren tratamendu berriaren ezaugarriak. "Eraztun antzeko batzuk sartzen ditugu kornean, arku-erdikoak izaten dira, eta akatsa duten tokian jartzen dizkiegu pazienteei". Batzuetan eraztun horien erabilerak ahalbidetzen die espezialistei ukipen-lenteak edo lentillak eta betaurrekoak jartzea. Keratokonoak ez badu hobera egiten, ebakuntzara jo beharko da. "Ebakuntza da biderik erasotzaileena, eta eraztuna jartzerakoan ere ebakuntza txiki bat egin behar izaten diegu, baina askoz ere txikiagoa, edo ez hain gogorra, behinik behin". Horrexegatik ari dira aztertzen bide berriak. Izan ere, ikuspegi psikologikotik aztertuta ere, pazienteek nahiago dute eraztuna jarri, hildako beste pertsona baten kornea baino. "Aurreikuspenak oso onak dira eta gustura gaude orain arte egindako interbentzioekin", adierazi digu baikor Elena Noguerak. Konplikazioak ere badira, eta Galdakao-Usansolo Ospitalean egindako proba guztiak aintzat hartuta, kasuen % 3-5ean gertatu izan dira arazoak, "eta datu horiek normaltzat jo behar dira". Konplikazio normalenak dira eraztunaren mugimendua, infekzioak epe luzera, eraztunaren irteera, fotofobia, argi zirkularrak ikustea... Dena dela, arazoak daudenean eraztuna kentzeko aukera ere badago; beraz, mementoz so gustura daude teknikarekin. Aurrerapenak oftalmologian Elena Noguerak dioenez, oftalmologia asko ari da aldatzen urte gutxian. "Hobetzeko asko geratzen bada ere, azken hamar urteetan sekulako aurrerapenak egin dira". Horrela, bada, zientziaren beste arlo askotan legez, oraindik zer hobetua franko egonda ere, pozik agertzen da Elena oftalmologian egiten ari diren aurrerapenekin. ¹ Artikulu honi buruzko ariketa-sekuentzia Osatuz webgunean egin zenezake, bilatzailean 501001 idatzita.