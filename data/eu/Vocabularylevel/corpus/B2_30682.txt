Docutec Haserrea Ez da izango gizasemerik, apenas jainkosemerik ere, haserretzen ez denik: Jesusek sal-erosleak eta merkatariak tenplutik zirti-zartaka atera zituelako hura gogoan dudala ari naiz. Pentsa ezazue zeinen normala izango den haserretzea, sermolariak iazko maiatzean, Ana eta Igorren ezkontzan, esan zuena aintzat hartzen badugu. Hala zioen apaiz durangoarrak (portzierto, handik laster zendu zen): «Alferrik ibiliko zarie. Badiotsuet ez jatzuela faltako bestelako gomuta eta asmorik, baina zuek be haserretuko zarie. Adiskidetzen jakitea da meritua. Adizue, enetxook, San Pedrok urdaiazpikoa imini eban zeruan, haserretu barik iristen zen lehenengo bikotearentzat, eta oraindik oso-osorik ei dago». Zerrenda luzea egin liteke, zenbat aldiz, norekin eta zergatik haserretzen garen kontuak harturik. Hala ere, okerrena da norbere buruarekin haserretzea. Oso sintoma txarra da, eta ondorioak latzak bezain aitorrezinak dira kausak, askotan. Gainera, badakigu, zuzenean galtzen ez bagaitu ere, haserreak, apurka-apurka, sator-lana egiten duela. Amorrua metarazten digu barrenean, odola zainak eten beharrean bor-borka dela, bihotza pott egiteko zorian ipinirik. Askoz ere ugariagoak omen dira haserreak eragindako infartoak lanak eragindakoak baino. Haserreak, inoiz, berea du erruduntasun sentimendua ere, eta buruko ilearen lodiera adinako distantzia baino ez omen dago hortik depresiora. Beraz, indar oroz saihestu beharreko gaitz marrajoa da haserrea, eta gure baitan sortzen duen agresibitatea ahalik eta azkarren kanporatu behar da, horretarako ariketa aproposak eginez; adibidez, aurrekoan telebistan ikusi genuen bezala, autoak porraz txikituz.