Docutec Donostiako kaleak, kantuz blai Donostiako inguruak kantuz bete zituzten atzo abeslari izatea amesten duten ehunka pertsonek. «Operación Triunfo» lehiaketa entzutetsuak Kursaalen egin zituen hautatze-frogak. Jakin-mina zuen jende ugari ere bildu zen kanpoan zegoen jendetzaz gain. AMALUR ARTOLA Goizeko bederatzietan hasi ziren Donostian «Operación Triunfo» telebistako lehiaketa ezagunean parte hartu ahal izateko produktoreek antolatu zituzten hautatze-frogak. Hasieratik antzeman zitekeen urduritasuna Kursaal atarian bildu ziren zazpiehun pertsona ingururen artean, horietatik gehientsuenak Euskal Herrikoak, eta gutxi batzuk Burgostik, Errioxatik eta Asturiasetik etorritakoak. Ilaran zegoen jendetzaren artean gazteak ziren nagusi, asko euren senideren bat lagun zuten hamazortzi urtez beherakoak. Izan ere, gutxi izan ziren hautaketetara bakarrik joateko ausardia izan zutenak, ilaran zain egon beharreko denboran urduritasuna ezkutatzeko lagunen beharra garrantzizkotzat jotzen baitzuten. Eta abeslari izateko ametsaz kutsaturik edo jakin-minak bultzaturik, azkenean laguntzaileetariko askok amaitzen zuten epaileen aurrean abesten. Hala, partehartzaileengan ez ezik, lehiaketak sorturiko miresmenak beste hainbat pertsonarengan ere eragin zuen; izan zen frogan aurkezteko asmorik izan gabe joan zenik ere. Horiek hala, parte hartu zutenetatik gehientsuenak ziren kexu, «ezer gutxi» egiteko denbora eman zietela-eta. Antza denez, askori ahoa ireki orduko ematen zieten alde egiteko abisua. Horren arrazoia hautatze-frogen ostean azaldu zuten Gestmusic-eko ordezkariek. Toni Cruz zuzendari orokorrak adierazi zuenez, bizpahiru segundo nahikoa izaten dira pertsona bat «artista den ala ez» jakiteko. «Bi edo hiru segundotan antzematen da nor datorren benetan abeslari izan nahi duelako eta nor jakin-min hutsagatik», azaldu zuen. Azken horien portzentaia %95ekoa dela esan zuen. Beraz, aurkeztu ziren zazpiehun pertsona horietatik hogeita hamazortzik soilik lortu zuten lehen froga ofiziala gainditzea. «Lehen froga ilaran bertan hasten baita, beraiek ez badakite ere», adierazi zuen Cruzek. Abeslari izan nahi dutenak Kursaaleko atarian zain zeuden bitartean euren jarrera ikuskatzen zuten, eta benetako lehenengo froga epaimahai baten aurrean egin zuten. Bertan, pertsonaren ahotsa da aintzat hartzen dutena, eta aurrez aipaturiko bizpahiru segundoak gainditzen dituenak,minutu erdia du gaitasunak erakusteko. Epaileen aburuz, pertsona horrek abeslari izateko kualitateak baditu, bigarren fasera pasatzen da, erredaktoreekin egiten den fasera. «Zenbait galdera egiten dizkiegu beren izaera ezagutzeko, kantatze-froga gehiago egiten dizkiegu beren estiloa ikusteko eta hemen behar den denbora guztia igarotzen dugu, pertsona nondik nora doan jakiteak ere baduelako garrantzia», adierazi zuen Cruzek. Bigarren froga horren ostean, hamabi izan ziren, azkenean, hautatuak eta horiek zuzenean igaroko dira ekainaren erdialdera Bartzelonan egingo duten finalera. Hautatuen artean, Cruzek nabarmendu zuen badaudela «aukera handiak dituzten bi neskatila, kalitatedunak eta oso gazteak direnak, hamazazpi urtetik beherakoak». Era berean, abesteko duten gaitasuna ez dela lehiaketan parte hartzeko eskakizun bakarra ere aipatu zuen. «Toki itxian sarturik egongo diren hamasei pertsonak hautatu behar ditugunean duten izaeraren arabera ere egiten dugu aukeraketa», azaldu zuen Cruzek. Zehaztasun txikienak ere garrantzia duela nabarmendu zuen: «Pentsa, ilearen kolorea ere kontuan hartzera iritsi gintezke». Aldaketak nagusi 2005eko edizioan Berrikuntza ugari izango ditu «Operación Triunfo»ren aurtengo edizioak eta horietako bat hautatze-frogetan bertan ikusi ahal izan zen. Antolatzaileek parte hartzeko gutxiengo adina hamazortzi urtetik hamaseira jaisteko erabakia hartu zuten, aurreko urteetako frogetan ez baitziren gutxi izan adin txikikoak zirela-eta frogetan parte hartzeko aukerarik izan ez zutenak. Hala ere, Cruzek azaldu zuen hamasei urteko neska-mutil ugari aurkeztu zirela aurreko edizioetan, eta horiei ezezkoa eman beharra ez zutela bidezkotzat ikusten. «Hori dela-eta, aurten aukera ematea erabaki dugu, jende gazte asko baitago abesteko izugarrizko gogoa duena, eta, gainera, kalitatez egiten duena», adierazi zuen Gestmusiceko zuzendari nagusiak. Lehiaketak telebista publikotik pribatura egin duen jauziak eragin gehiago ere ekarri ditu programaren izaeran eta formatuan. Aipagarriena lehiaketako irabazleak Eurovisiónen parte hartuko duen zalantzan jartzen dutela eta kamerak lehengo edizioetan ez zeuden lekuetan jarriko dituztela da. Besteak beste logeletan, eta, agian, komunean. Cruzek azaldu zuenez, neska-mutilek hizketaldi zoragarriak dituzte ohe-bazterrean eserita daudenean, eta aurreko edizioetan eurentzat gordetzen zituzten. Hala ere, erabaki hori «morboa eragiteko» hartu dutela gezurtatu egin zuen Gestmusic-eko zuzendari orokorrak.