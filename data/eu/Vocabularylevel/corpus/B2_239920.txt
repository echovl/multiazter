Docutec Nola dibortziatu Suedian, halabeharrez, ikasi egin dute nola dibortziatu, nola egin aurre gehienontzat hondamendia den atakari. Batez ere, seme-alabei dagokienez. Guri, ordea, zenbat belaunaldi falta zaizkigu? ARANTXA URRETABIZKAIA/ Adin bertsuko bi gazte, hogeita hamar urte eta gutxi biok, bata hemengoa, bestea suediarra. Hemengoaren kasuan, duela hogei urte, bera zen gela osoan guraso bananduen ume, hogeita hiru lagunen artean. Suediarraren estatistika oso desberdina zen, momentu berean: hogeita sei lagun ziren gelan eta haien artean lau ziren bi gurasoekin batera bizi zirenak. Hori omen zen Estokolmon harrigarria, neska eta mutil koskorren gurasoak elkarrekin jarraitzea, etengabe, hamar urteren bueltan. Ez gara oraindik duela hogei urte hain iparrean gertatzen zenaren parera heldu, baina, omen daramagun martxan, ez zaigu ere hainbeste falta. Diferentzia nagusia ez dago, bakarrik, dibortziatuen kopuruan. Suedian, halabeharrez, ikasi egin dute nola dibortziatu, nola egin aurre gehienontzat hondamendia den atakari. Batez ere seme-alabei dagokienez, baina baita familia eraberrituei. Belaunaldi mordoak bizi izan du, orain baino lehen, esperientzia hori, ezkondu dira, dibortziatu dira, berrezkondu dira, ber. Gure artean, berriz, errepublikaren garaian bost minutu iraun zuen legeaz aparte, ez da dibortziorik izan. Jendea, banandu banantzen zen, baina dibortziorik gabe. Pentsa zitekeen horregatik egin zituztela hain gaizki gauzak hasiera hartan hemen dibortziatu ziren gehienak. Hain gaizki, gizalegetik hain urrun, hain modu mingarrian sendikoentzat eta inguru guztiarentzat. Orain, ordea, belaunaldi baten buruan, dibortziatzen diren gehienek ez dute, antza, aurrekoengandik ikasi, ez bada akats berak errepikatzen. Zenbat belaunaldi falta zaigu?      