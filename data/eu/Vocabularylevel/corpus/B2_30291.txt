Docutec Iragarpen beroa edo hotza Badira bi muturreko iragarpen hauen egileen artean zientzialari serioak, baina eztabaida oso nahasia bihurtu da. Nori entzun behar diogu ordea, eta.. zer egin? MIKEL SUSPERREGI (astronomoa) Duela gutxi Erroman bero sargoriarekin ia ito nintzen. Ez dakit zer gertatzen den Erroman airearekin; onean izango da Erromako zazpi muinoak medio, haizerik ez dela igarotzen, eta hiriburua bere trafiko aire kutsatuan estalirik eta pozoiturik geratzen dela. Ez da harritzekoa italiarrek ez izatea zalantzan Lurra berotzen ari dela. Lurraren Berotzea oso serioski hartzen dute. Erresuma Batuan iritzi pluraltasun gehiago dago. Izotz Aroa berriz etorriko ote den ipar Europara aipatzen da batzuetan, eta zantzu zientifikoak badira hori pentsatzeko. Iazkoa azken 100 urteetako udarik beroena izan zen. Beraz, Lurraren Berotzeak 1, Izotz Aroak 0; baina aurten izan dugu aspaldidanik egin duen negurik hotzena eta euritsuena. Beraz, Lurraren Berotzeak 0, Izotz Aroak 1. Non dago Lurraren Berotzea? Nik ez dut ikusten. Ingalaterran hitzetik hortzera dabilen esaera berri batek zera dio: aurten, uda ostegun batean izan zen. Eta hori Bibliako egia da. Joan zen astean The Guardian egunkariak Britain 2020 erreportaia argitaratu zuen: Erresuma Batuaren aurpegia 2020. urtean. Bertan argazki [errekonstrukzio] batzuek erakusten zuten landare tropikalak Cambridgen, kaktusak Sommerseteko cottagetan; bi egun geroago Golkoko Korronte beroa etengo dela iragarri dute zientzialariek eta hedabideek iragarri dute 2020an elur azpian ez badugu egon nahi, etxebizitza saldu beharko dugula eta Erresuma Batutik alde egin lehenbailehen Kretara edo Ravellora. Antza denez aholku zuhurrena da erretiroko sosak Venezian gastatzea, eta han, Lidon martini bat eguzkitan edaten ari zarela, momentu horretan Ingalaterra elur azpian dagoela pentsatzea. Edo, onean, Mare Nostrumeko eremuak lehortearekin kiskaliak izango dira 2020an, eta Londresko lorategietan limoiak eta mahastiak haziko dira. Beraz hobeto ez mugitzea eta Kretara ez joatea. Nori entzun? Badira bi muturreko iragarpen hauen egileen artean zientzialari serioak, baina eztabaida oso nahasia bihurtu da. Nori entzun behar diogu ordea, eta.. zer egin? Lurraren Berotzearen ebidentzia oso urria da ipar Europan; uholdeak bai, ekaitzak eta bestelako muturreko aldaketak bai, baina berotzea..., je ne crois pas. Lurraren eguraldi zikloak jarraituz, litekeena da datorren hamarkadetan ipar Europan neguak hotzagoak izatea; iraganean gertatu da, eta ez da arrazoirik pentsatzeko ez dela gertatuko berriro. Victoriar garaian Tamesis ibaia urtero izozten zen neguan, eta Victoriarrek Tamesisen gainean patinatzen zuten. Aspaldidanik hori ez da gertatu baina izotz aroa ez bada, behintzat eguraldi hotzagoa izatea ez da guztiz ezinezkoa.