Docutec Laura Mintegi: "lotsea galdu eta emakumearen apologia egin dot" 1955ean Lizarran jaio arren, Venezuelan, Bilbon eta Algortan bizi izan da eta Getxoko herrian daborduko 30 urtetik gora daroaz. Euskerea Bilbon ikasi eban 17 bat urtegaz. Deustuko Unibersidadean Historia lizentziaduna da eta Psikologian doktore. 1981tik aurrera EHUn dabil Euskal Hizkuntza eta Literatura irakasle. 'Ilusioaren ordaina' narrazino laburrak argitaratu ebazan 1983an eta oraingoz bost nobela argitaratu ditu 'Bai...baina ez', 'Legez kanpo', 'Nerea eta biok', 'Sisifo maiteminez' eta, azkena, oraintsu argitaratutako 'Ecce Homo', maskulinidadea eta politikea buztartuz datorrena. Gaur egun, Euskal Herriko PEN Klubeko lehendakaria da. 1.- Aurrekoetan lez, egoera gatx eta gogorrak (tortura, maitemina, ardura existentziala) bizi dabezan personaien gorabeherak kontetan dozuz. Liburuan zenbat da fikzinoa eta zenbat zeuk bizitako esperientzia eta gogoetak? Dana da fikzinoa, ez dot inoren bizitza kontau gura izan eta gitxiago nirea baina emakumearen ikuspuntua da nagusi; edozelan be, ezer ez da guzurra, dana da egia. Jakina, ezagutzeko moduko personaia eta egoera asko dagoz liburuan, geure begien aurrean ipini gura izan dot egunerokotasuna gu guztiok jaubetu gaitezan esperientzia horreek benetan baliogarriak dirala hausnarketak egiteko. Askotan ez doguz baloretan gure esperientziak pentsaurik arruntak dirala baina ez dira uste bezain arruntak, hau da, herri honetan dogun bizitasuna eta esperientzia metaketea ikaragarri aberatsa da eta zeozelan horixe agertu gura izan dot. 2.- 'Ecce homo' nobelea hiruzpalau urteko lanaren emoitzea... Bai, hiruzpalau baino gehiago laupabost edo bospasei urteko genesia izan dau liburuak. Inoiz baino zirriborro gehiago egin dot liburu honetarako, esango neuke sei aldiz hasi dodala nobela hau. Banekian maskulinidadea zala gai nagusia politikeagaz batera baina gizonezkoei bakarrik ezin neutsen berbea emon, ze gizonezko baten ahotik bakarrik berba egin ezkero, nahikoa artifizial ikusten neban. Zeozer ezagutzen badot emakume ikuspuntua da baina ahots bikotxa behar neban, interlokutorea eta formula horregaz asmau arte trabauta egon naz. Jakina, nobela batean garrantzitsuena historia nork kontetan dauen izaten da; hori klabea da eta hori asmau ezean, ez atzera ez aurrera zagoz.   3.- Liburuaren gaia gizon zein emakumeen maskulinidadea eta politikea dala aitortu dozu, baina feminidadeaz be asko dago liburuan, gizon eta emakumeen arteko hartu-emonez, ezintasuna, faltsukeria, gatazkak konpontzeko alkarrizketearen beharra... 'Ecce mulier' be izan eitekean izenburua? Bai, izan eitekean. Maskulinidadea, zoritxarrez, gaur egun nahiko laua da, bolumen bakoa. Edozelan be, nik ez neban emakumeaz berba egin gura, batetik, markatuta geratuko litzatekelako eta, bestetik, aspertuta nagoalako emakume izateagaitik emakumeen inguruan berba egin beharraz. Gurago neban emakumeaz berba egitea baina gizonari buruz berba egiten dozun atxakiagaz. 4.- Emakumearen gorespena eta apologia atzemoten da liburuan... Bai. Pudorea galdu eta lotsa barik jokatu dot, ez dot sentiduten parkamena eskatu behar dodanik emakume izateagaitik, ez dogu bizitza osoan diskulpetan ibili beharrik, holakoa naz, holakoak gara eta emakumearen ahotik berba egiteko askatasuna sentidu dot; ganera, ekarpena dala pentsetan dot, hau da, zenbat eta personalagoa izan liburua orduan eta ekarpen handiagoa egiten jako literaturearen panorameari. 5.- Jarduera politikoa eta Politika bereizten ditu Begok eta Politikaren motorra boterea eskuratzea dala. Horretan bat zatoz? Politikea letra larriz, justizia soziala da eta batzuetan justizia soziala lortzeko ez da ezinbesteko baldintza boterea eskuratzea ezpada, boterea konpartidutea. Benetako motorra Politikea izan beharko litzateke. Gauza bat da gizateriak aurrera egitea ikuspuntu historizista batetik (zertan egin dogu aurrera mundua mundu danetik) Politikeari esker; beste kontu bat da boterea helburu dauen aditiboa, politikoa, sano gaitzezgarria eta nazkagarria askotan. 6.- Gaur egungo gizona zelan definiduko zeunke? Emakumeak izan dira lehen elementu matxistak askotan, hau da, emakumeak maskulinidadearen balio soziala bereganatzen dauenean, oso matxista bihurtu daiteke eta gure herrian argi ikusten da hori; Alardearen kontua hor dago. Balore maskulinoa goresten eta femeninoa gaitzesten danean, emakumea da sistema igualitarioaren arerio handiena.   Itaunari erantzunez, gizonak galduta dagozala uste dot euren rola aldatzen doalako oso arin eta ez eurek aukeratuta, behartuta baino. Emakumeak presaka eta bultzaka datoz eta horregaitik galduta ikusten dodaz gizonak. Gizonik sensibleenek, barriz, galtzeko baino gehiago irabazteko daukiela ikusi dabe aldaketeagaz. Beste batzuk ez dabe aldaketarik gura galduko dabena baino ez dabelako ikusten eta, ganera, ez daukielako sensibilidade nahikorik ikusteko irabazteko daukien guztia. Aldaketea norberak bultzatzen dauenean, galduta egon zaitekez baina badakizu nora jo; emakumeen kasua da hori, argi daukielako euren ama eta amamak bezela ez dabela bizi gura, beste zeozer gura dabela eurentzat eta euren alabentzat.  