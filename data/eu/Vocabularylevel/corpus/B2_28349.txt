Docutec A-8 doan? Autopistak nork ordaindu behar ditu? Erabiltzaileak, herriak zergen bidez? Eztabaida horren aurrean artikulu egileak Suitzako eredua proposatzen du. IÑAKI IRAZABALBEITIA (Aralarkidea) A-8 autopistaren emakida bukatzear dagoen honetan doakotasunari buruzko eztabaida sutsua ibili dabil gure gizartean. Doakotasunaren aldekoek, A-8 Doan plataformakoek eta hainbat indar politikok eta sozialek dudarik ez dute, eta hiritar guztien eskubide-berdintasuna aldarrikatzen beren eskabidearen arrazoi nagusitzat. Diote: «Donostiara eroso joateko zergatik pagatu behar du za-rauztarrak eta tolosarrak ez?» Bidesari bigunen alde egiten dutenek, Bizkaiko eta Gipuzkoako Foru Aldundiek eta zenbait indar politikok, bidesariak premiazkoak direla diote. Azpiegitura hori modu egokian mantentzeko eta azpiegitura berrietan inbertitzeko bidesariaren bidez erdietsitako funtsak ezinbestekoak ei dira. Nire irudiko bi parteek dute arrazoia. Ez da bidezkoa hiritarrak bizilekuaren arabera diskriminatzea eta horixe egiten dute bidesariek. Halaber, errepideak usatu eta gastatzen dituzten erabiltzaileek beharko lukete izan horien mantenduaren ordaintzaile nagusiak eta bidesariak hori egiteko modu bat izan daiteke. Honaino iritsita irakurleak neroni oker nagoela eta kontraesan nabarmenean jauzi naizela pentsa lezake, bidesarien aldekoei eta kontrakoei aldi berean arrazoia ematen diedalako. Ezta hurrik eman ere! Bi ideia edo arrazoi horiek uztartzea posible da eta jada asmatuta dago: Suitzan adibidez. Suitzako hiritarrek eta bertaratzen diren ibilgailu atzerritarrek errepide-zerga berezi bat ordaindu behar dute urtero bertan zirkulatu ahal izateko. Zerga ordaindu izana kristalean itsasten den eranskailu baten bidez adierazten da. Azken finean, gure hiri eta herrietan aparkatzeko eskubidea ematen duen TAO sistemak filosofia bera du oinarrian, erabiltzaileak ordaintzen duela zerbitzua/azpiegitura hain justu. Sistema aplikatzeko zaila denik ez zait iruditzen, egungo teknologiak horretarako bidea ematen baitu besteak beste. Zergaren adierazgarrian txertatutako txip batek uneoro aditzera emango luke ibilgailu hori legalki dabilela eta errepide nagusietan jarritako bidesari-kabinen langak irekiko lizkioke, gaur egun A-8an gertatzen den maneran. Kanpotik etorritakoek mugetan jarritako bidesari-kabinetan lortuko lukete zergaren adierazgarria. Honelako sistema batek bi ondorio oso positibo ditu. Batetik, Foru Aldundiei errepideak mantentzeko eta azpiegitura berriak egiteko diru-funtsak lortzeko modua ematen die. Bestetik, oso neuri demokratikoa da, kargak guztien artean banatzeaz gain, denak, bertakoak zein urrutikoak, egoera berean daudelako zerbitzuaren aurrean. Azken hau oso inportantea da kontuan hartzen baldin badugu, gure errepide nagusiek pasaerako kamioi-trafiko izugarria pairatzen dutela eta gauza jakina da kamioiek hondatzen dutela gehien errepideen zorua. Modu horretan horiek ere errepideen mantenuan parte izatea lortuko litzateke. Bestetik, Europako Batasunaren politikak ere bide horretan joan daitezkeela ematen du. Berriki argitaratutako Garapen jasangarrirako Europako Batasunaren estrategia izeneko liburuan (Ihobe, 2002) honakoa esaten da hitzez hitz garraio-sistemaren neurriei buruzko atalean: «Teknologiaren garapena sustatzea bide-tarifikazioa ezarri ahal izateko». Beste zur bateko ezpala da ea zertarako erabiliko diren manera horretan eskuratutako baliabide ekonomikoak. Aldundietako arduradunei orain arte entzundakoaren arabera oraingo errepideak mantendu eta berriak finantzatzeko usatuko lirateke. Higikortasun jasangarriaren ikuspegitik politika okerra da hori eta Europan diseinatzen ari diren higikortasun-politiketatik urruntzea da (Ikus aurreko aipua, esaterako). Errepideak egoera egokian mantentzeko baliatzea onargarria da; ez, ordea, berriak egiteko. Izan ere, higikortasun jasangarriak bestelako garraiobideak indartzea eta sustatzea eskatzen baitu: trenbidea, itsas garraioa, bizikleta, etab. Beraz, oro har, errepide-zerga horretatik lortutako funtsak errepideak egoera onean iraunarazteko usatzeaz gain, garraiobide jasangarrien azpiegitu-rak/sareak bultzatzeko, indartzeko eta sortzeko erabili beharko lirateke. Ondorioz, benetako eztabaida ez da «A-8 doan ala ez», baizik eta nolako higikortasun-politika ezarri nahi dugun.