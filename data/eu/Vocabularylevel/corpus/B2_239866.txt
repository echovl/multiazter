Docutec Ez gara ardiak Espainiarrek zezen beltza erakusten dute autoetan, kataluniarrek bertako astoa, eta hemen, guk ere zerbait behar dugula iritzita, ardiak itsastea otu zaie batzuei. Nahi duzuen guztia izango gara, eta baita are gehiago ere. Baina ardiak ez behintzat! GARI BERASALUZE   Uda sasoia da. Opor egunak ditu gero eta jende gehiagok, eta asko kanpora ateratzen da. Gehienak, gainera, autoa hartuta. Eta autoen atzealdean itsasten ditugun pegatinek ere bidaiatu egiten dute, batetik bestera, erakutsi edota aldarrikatu nahi duguna edonon ikusaraziz. Espainiarrek zezen beltza erakusten dute autoetan, kataluniarrek bertako astoa, eta hemen, guk ere zerbait behar dugula iritzita, ardiak itsastea otu zaie batzuei. Ideia izan eta zabaldu egin dute, eta gero eta arrakastatsuagoa da, gainera. Ardi latxak euro batean salduta aterako duten dirua egitasmo euskaltzaleak laguntzera bideratuko dutela ere nabarmendu dute asmatzaileek, eta ekimenari egokia iritzita, gero eta lagun gehiago ari da autoetan ardiak paratzen. Itsutu garelakoan nago. Euskaldunon nortasuna islatuko duen animalia aukeratzen hasi, eta norbaiti ardia hautatzea bururatu zaio. Mundua animaliaz beteta dago. Horoskopo txinatarri begiratu besterik ez dago: arratoia, idia, herensugea, zaldia, untxia, sugea, oilarra, eta beste dozenaka aukera ditugu inguruan begira hasita. Eta ardia aukeratu behar: artaldean ibili eta otzana eta esanekoa den animalia. Hori euskaldunon nortasunaren ikur moduan autoetan saldoka jartzen hasi bagara, erotu egin gara, dudarik gabe. Izan ere, eta besteen gezurrak sinesten hasita, jende ankerra eta basatia, maltzurrak, lizunak, gaiztoak, mamirik gabeko gorputzak, otsoak... Nahi duzuen guztia izango gara, eta baita are gehiago ere. Baina ardiak ez behintzat!