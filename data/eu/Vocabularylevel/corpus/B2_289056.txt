Docutec Nola asmatu etorkizuna? Etorkizuna asmatzeko zein bide ezagutzen duzu? Oraingoan hainbat teknika erakutsiko dizkizugu. Munduan zehar erabilitako bide edo teknikak dira denak, ezagunak. Kristalezko bola Kristalezko esferek eguzkiaren izpiak erakar ditzakete eta horregatik dira jainkoen argiaren eta zeruko indarren adierazgarri. Europan, kristalezko bola etorkizunaren iragarpena egiteko erabili izan denez, ikur klasiko bihurtu da. Igarleak bolari zuzentzen dio bere begirada eta etorkizunari buruzko irudiak ikusten ditu bertan. Quija taulaOuija izeneko taula hildako pertsona batekin harremanetan jartzeko bide bat da. Mundu espiritualarekiko harremanaren eredu da, gainera. Denborapasa bat dirudien arren, badira seriotasun handiz erabiltzen duten pertsonak, hildako senideren batekin komunikazioa lortu edota etorkizunari buruzko galderak egiteko. Lagun-talde bat bilduko da, taularen inguruan eseri eta poliki ukituko du: kontzentrazioaren bidez lortuko dute kideek izpirituren batek erantzutea. Te-hostoak Aspalditik erabiltzen dira te-hostoak iragarpenak egiteko. Interpretazioa egiten zuenak tea hartzen zuen, katiluan hondarrak utzi arte. Hiru aldiz nahastutakoan, likidoa plater txiki batera isurtzen zen. Katiluan geratzen ziren hondarrek osatutako marrazkiak ziren interpretaziorako bide ematen zutenak. Olioa esku-azpian Arabiar herrialdeetan etorkizuna ikusi ahal izateko metodoa tinta edo olio beltza esku-azpiaren erdian isuri eta sortzen duen forma interpretatzea da. Txinatar makilakTxinatar tenpluetan ohikoa da gizon eta emakumeak zilindro-itxura duten ontziak astintzen ikustea. Ontzi barruko makiletako bat erori arte astintzen jarraituko dute. Makila bakoitzak ezkutuko mezu bat du gordeta. Lehendabizi erortzen denak izango du mezurik garrantzitsuena. Badira interpretazioak xehetasun handiz egiten laguntzen duten liburuak ere. Kiromantzia Kiromantziaren arabera, pertsona bakoitzaren nortasuna eta etorkizuneko bizimodua bere esku-azpiaren lerroetan daude idatzita. Asko dira lerro hauek, baina hiru dira garrantzitsuenak: Buruaren lerroa, bihotzarena eta bizitzarena. Oinarrizko lerro hauen luzera eta indarraren arabera jakingo dugu zein den pertsona baten osasuna, maitasunezko harremanak eta, orokorrean hartuta, bere nortasuna.  