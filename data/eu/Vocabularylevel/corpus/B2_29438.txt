Docutec Memoriaren gezurrak Nik horrela gogoratzen dut esan beharrean, horrela izan zen, horrelaxe gertatu zen esaten dugu, memoria, zurea, nirea, edonorena, fidagarria balitz bezala, besterik gabe gertatutakoa argazki batean gordeko balitz bezala. ARANTXA URRETABIZKAIA/  Bakoitzak ahal duen moduan gordetzen ditu oroitzapenak, bihotzean, burmuinean, paperean edo zakarrontzian. Baina noizean behin memoriak, agian gutxien espero duzunean, gutxien nahi duzunean, bere eskubideak aldarrikatzen ditu, bere ikuspuntua inposatzen du. Bere arteak erabiltzen ditu, bere gezurrak egia balira bezala azaleratzen ditu. Eta orduan, nik horrela gogoratzen dut esan beharrean, horrela izan zen, horrelaxe gertatu zen esaten dugu, memoria, zurea, nirea, edonorena, fidagarria balitz bezala, besterik gabe gertatutakoa argazki batean gordeko balitz bezala. Baina ustezko argazki hori oroitzapen berean egon zen beste pertsona batek barruan duen argazkiarekin alderatzen baduzu, berehala egiaztatuko duzu argazkiak ez direla berdinak, sarritan xehetasunen bat desberdin azaltzen dela eta bestetan argazkiak guztiz desberdin direla, bata bestea bezain gezurti, jabeak nahi ez badu ere. Agian bi ikuspuntu desberdinak bateratuz hurbil zintezke pittin bat egiara, baina beste batzuetan gezurra biderkatzea besterik ez duzu lortzen. Eta bi argazki bateratu beharrean hiru edo lau alderatzen badituzu, ez duzu, halere, gauzak ziren bezala ikusteko bermerik. Eta hori guztia oroitzapena gordetzen duena egiaren bila badabil ere, memoriak nahitaez kontatzen dituen iruzurrak salatzeko borondatea badu ere. Horregatik dira fikziozkoak idazten diren memoria liburu guztiak eta horregatik dira hain interesgarri, batez ere kontatzen dutena zuk zuzenean ezagutu baduzu.