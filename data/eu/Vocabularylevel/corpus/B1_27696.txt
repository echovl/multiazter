Docutec Ez dute uzten maitatzen kalean Iritzi artikulu laburra. Kalean telebista kamera omen dago egiten duguna zaintzen. Xabier Gantzarain Nire herria txikia da. Ez da arazo larregi izaten gaizkileekin. Lapurreta batzuk noizean behin. Baina, gauza gutxi. Ezin esan daiteke kalera ezer gertatuko ote zaigun beldurrez ateratzen garenik. Eta kale borrokako ekintzak, berriz, larunbat gauetako iraultzaileen kontuak izan ohi dira; alkoholaren beroak pizten ditu kontenedoreak kiskaltzen dituzten suak. Nire herri txikian jeltzaleak dira gehienak. Eta besteak ez dira kontenedoreak erretzen hasteko bezain ergelak. Ba hori, lasai antzean bizi garela alegia. Segurtasunaren izenean jartzen dituzte, hala ere, bideo-kamerak bazterretan. Herritar agurgarrioi gerta dakigukeenak loa kentzen die, antza, bideo-kamerak jartzen dituztenei. Beti gure hobebeharrez. Beti gure segurtasuna bermatzen. Beti herritarraren esanetara. Gustua ematen du halako agintariak eta halako polizia edukitzea gure bizkarrak zaintzen. Eta okerrenera, azkarregi doan BMW batek galipotaren gainean hilotz uzten bazaitu adibidez, beti egongo da bideo-kamera bat zure heriotza grabatzen. Bideo-kamerek, kalea hiritar zintzoaren papera ondo betetzen ikasi duten aktoreez betetzea lortu dute. Izan ere, bati joan egiten zaio den bezala agertzeko gogoa bideoak grabatzen duena ikusten ari den ertzainaren aurpegia imajinatzean. Eta badaki bideo-kamera bat egon daitekeela edozein lekutan. Geure buruak zentsuratzen ditugu inork eskatu gabe. Kalea ez da gurea. Errepresioa, gaur, isilagoa da. Perfektuagoa. Ez dute uzten maitatzen gauean. Ez dute uzten maitatzen kalean.  