Docutec Bilboko gauak Bilbon parranda egiteko dauden aukera batzuk zerrendatzen ditu. Giro desberdinak, tabernak, musika eta bestelakoak deskribatzen ditu. GOTZON HERMOSILLA / Zaila da Bilboko gau giroaz zerbait esatea, Bilbon gau giro bat baino gehiago daudelako. Hemen denetarik topatuko duzue: neska-mutiko dirudunentzako pub modernoak, Kortaturen azkena atera zenetik disko berririk erosi ez duten taberna erradikalak, leku lasaiak eta zaratatsuak, punkiak, heavyak, gay girokoak, klub sofistikatuak eta txikiteroentzako ardandegiak... Ezinezkoa da Bilbok eskaintzen dituen aukera guztiak zehatz-mehatz azaltzea. Beraz, saiatuko gara batzuk aipatzen (ospetsuenak, tradiziorik handiena dutenak, bitxienak), asko eta asko kanpoan geratuko direla jakinik. Dena dela, gida xume honetan zure gustukorik ez baduzu aurkitzen, lasai; ziur izan Bilbok zuretzako moduko lekuren bat ere baduela. Bilbo asko aldatu da azken urteotan, baina oraindik ere Zazpi Kaleek segitzen dute bertako gazteentzako lekurik enblematikoena izaten. Duela zenbait urte, gaztetxoenak (14-18 urte bitartekoak) uholdeka sartu ziren Zazpi Kateetara, batez ere Barrenkaleko tabernetara, eta ohiko bezeroetako askok eta askok Bilbo Zaharrera jo zuten, baina gaur egun egoera berriro normaldu da eta adin guztietako gazteek (eta ez hain gazteek) betetzen dituzte Zazpi Kaleak. Bilboko gauak eskaintzen dizkigun plazeretan murgildu baino lehen, kafetxo edo infusio bat lasai-lasai hartu nahi badugu, horretarako aukera ugari dago: Kaiderapeko (AEKren kulturgunea: erakusketak, kontzertuak eta bestelako kultur antolatzen dituzte bertan), K2, Bizitza edo Lamiak egokiak dira horretarako. Mokau bat hartu gura baduzue, K2-n badago aukera ugari, edo bestela Jaunak-en (ogitarteko bikainak) eta Txiribogan (bertako kroketak klasikoak dira). Beno, kafetxo bat hartu dugu eta tripazorriak akabatu ditugu. Gosea berdinduta, parranda hasteko ordua heldu da. Gazte gehienek Barrenkale eta inguruko txokoak aukeratzen dituzte: Zazpi, Ormaetxe, Txomin Barullo, Zulo, Javier, Laukiniz... Giro jatorra eta euskal rocka nagusi dira bertako tabernetan. Someran ere mugimendu handia dago: lehen aipatutako K2 eta Jaunak, Morga, Zamakona, Unai (Someratik gertu), Nekane eta abar. Kalitatezko rockan rola gustatzen bazaizu eta betiko euskal rock erradikaletik aldendu gura baduzu, bi taberna gomendatuko dizkizut: Gure Txoko Barrenkalen eta Muga Ronda kalean. Azken hau ere klasikoa da: bertan fanzineak, diskoak, maketak eta antzeko material ugari daude, eta duela gutxi, tabernaren urteurrena ospatzeko, mundu osoko taldeak jasotzen zituen disko bikaina argitaratu zuten. Mugatik gertu Iturribide kalea dago, heavy eta punkien gotorlekua. Zerua, Ekaitza, Metal Attack edo Ikatz Bordan soinu gogorrez ase amaituko duzu. Punkiak bi tabernatan batzen dira: Marinan eta Bar Bituricos izen bitxia duen taberna berrian. Gainerako tabernak ixten hasten direnean, Rondarako bidea hartzen dute gautxori amorratuek: Txokolanda (EHGAM gay erakundearen taberna dugu hau), la Villa eta lasai dira bertako aukerak. Azken orduko beste irtenbide bat Umore Ona izan daiteke: bertan betiko rokanrolla da nagusi. Platero y Tu taldea, adibidez, taberna honi oso lotuta egon da beti. Bilbo Zaharra edo Bilbao La Vieja ("Bilbi, ohiko bezeroek dioten moduan) beste auzo egokia da garagardo batzuk samaratzeko orduan. Zazpi Kaleetatik hurbil dago, San Anton zubia igarota, eta duela zenbait urte modan jarri zen, batez ere Zazpi Kaleetako betiko parrandazaleak bertara joaten hasi zirenean. Gaur egun apaldu egin da kontua, baina oraindik ere jendetza polita biltzen da asteburuetan. Ezker abertzalearen inguruko gazte asko ibiltzen dira auzo honetan, eta tabernetan ere euskal rocka izaten da musikarik entzunena. Bilbo Zaharrean dago Pirata taberna, beste izen garrantzitsu bat Bilboko gauaz berba egitekorakoan (behin batean Kalifornian, eta ez da broma, punki chicano batek galdetu zidan ea Bilboko Pirata taberna ezagutzen nuen; horrekin dena esanda dagoela uste dut). Bestelakorik ere badago, noski: Ziburu, Larrabetzu, Elexalde... Zazpi Kaleetako eta Bilbo Zaharreko tabernak itxita, jendea Kafe Antzokira abiatzen da. Antzokia zabaldu zenetik, Bilboko gau giroa zeharo aldatu dela esan daiteke: eguenetan ateratzeko ohitura berreskuratu da, kontzertu bikainak ikusten ditugu eta asteburuetan ere jendez gainezka egoten da. Jende askok Antzokia aukeratzen du gaueko ibilbidea amaitzeko, baina goizaldeko bostetatik aurrera parrandan segitzeko gogorik geratzen bazaizu, aukerak murritzak dira oso: Ripa kalean dauden tabernak, Bilborock inguruan daudenak (28 izenekoa adibidez oso ezaguna da, eta ondo-ondoan dagoen Deustu taberna ere orain ari da indarra hartzen) eta ezer gutxi gehiago. Eguna argitzen denean, tradizionalenek udaletxe ondoan dagoen la Tortillara jotzen dute, kafesne beroa eta pintxoa hartzera; ausartenak, aldiz, Deustu aldean dagoen Columbus dantzalekura abiatzen dira. Hortik aurrerakoa ez da honen moduko aldizkari serio batean jartzekoa izaten. Aukera batzuk aipatu ditugu, baina askoz gehiago daude: Indautxu eta Pozas kalea jendez gainezka egoten dira, batez ere Athletic-ek etxean jokatzen duenean; Santutxun sekulako giroa dago (Stooges edo Dictators bezalako taldeak gustuko badituzu, zoaz Gasteiz eta inguruan dauden tabernetara, ez duzu damurik izango); Fermin Muguruzak kanta batean aipatu zuenetik guztiz ezaguna egin zaigun Bere-Bar taberna... Baina hobe da zuk zeuk bilatzea. Azken tabernan ikusiko dugu elkar.