Docutec Osasun ona edo oso ona dugula uste dugu Osasun ona edo oso ona dutela sentitzen dutenen pertsonen proportzioa % 30 inguru handitu da azken hamarkadan Euskadin. Egun hamar biztanletik zortzik sentitzen dute hori; %78k emakumeetan eta %82k gizonetan. Bestalde, osasun mentalak gehiago egin du okerrera emakumeen artean eta, nabarmendu duten beste datu bat: biztanleen %90 inguru pozik edo oso pozik daude osasun-sistemarekin. Horrela ondorioztatzen da 2013ko Euskal Autonomia Erkidegoko Osasunari buruzko Inkesta (EAEOI) ikusita. Galdeketa hori 1986an egin zen lehen aldiz, eta 1992tik aurrera gure herrialdeko biztanleen osasunaren argazki bat eskaintzen du bost urtean behin:   2013ko EAEOI-ren ondorio nagusiak Osasun ona edo oso ona dutela sentitzen duten pertsonen proportzioak gora egin du 2002koarekin (%30 inguru bi sexuetan) zein 2007koarekin alderatuta (%5); hala, emakumeen %78k eta gizonen %82k horrela sentitzen dute 2013an. Gizonek baino osasun okerragoa dutela adierazten dute emakumeek.   Osasun mentalak (antsietate eta depresioko sintomen prebalentzia, alegia) okerrera egin du emakumeetan 2002tik, orduko %18tik 2013ko %24ra igaro baita. Gizonetan prebalentzia ez da ia aldatu 2002tik 2007ra artean, baina gora egin du harrez geroztik, %16ra iritsi arte (%11koa zen 2007an). Gizonen osasun mentaleko desberdintasun sozioekonomikoak handitu dira, eta egonkor mantendu dira emakumeetan. Okerrera egiten du osasun mentalak klase soziala jaitsi ahala.   Osasunarekin lotutako jarrerak TABAKOAREN kontsumoak oso jaitsiera nabarmena izan du. Gizonetan 2002ko %30etik 2007ko %28ra jaitsi zen, eta % 24koa da 2013an. Beherakada hori apalagoa izan da emakumeetan, 2002ko %20tik 2013ko %19ra. Tabako-kontsumoko desberdintasun sozioekonomikoak handitzen ari dira, bereziki emakume gazteen artean. Lantokiko eta ostalaritza-establezimenduetako tabako-kearen esposizio pasiboak behera egin du oso modu nabarian. Gizonen %25 eta emakumeen %18 zeuden tabako-kearen esposiziopean lantokian 2002an; orain gizonen %6 eta emakumeen %3 baino ez daude egoera horretan. Etxeko eta lantokiko esposizio pasiboa handiagoa izaten da gizarte-maila apaldu ahala. EDARI ALKOHOLDUNAK kontsumitu ohi dituzten pertsonen proportzioak gora egin du. Gizonen %59 eta emakumeen %30 ohiko edaleak ziren (bai 2002an bai 2007an), baina orain gizonen %63 eta emakumeen %38 dira. Nolanahi ere, emakumeen egoera gizonena baino nabarmen hobea da. Epe luzera osasun-arazoak eragiteko arrisku handia duen alkohol-kontsumoaren prebalentzia, 2013an, %25ekoa da gizonen artean eta %15ekoa emakumeen artean.  Gizonen artean JARDUERA FISIKOAREN praktika handitu da, baina ez emakumeen artean. Sedentariotzat jarduera fisiko osasungarririk egiten ez duen pertsona hartuta, 2007an gizonen %32 eta emakumeen %35 ziren sedentarioak; oraindik halakoak dira 2013an gizonen %27 eta emakumeen %34. 2002tik eta 2007ra artean handitu ondoren, egonkortu egin da OBESITATEAREN prebalentzia EAEn (%14 gizonen artean eta %12 emakumeen artean). Desberdintasun sozioekonomikoak bi sexuetan oso garrantzitsuak dira obesitatearen prebalentzian, eta handiagoak emakumeen artean.   Lan baldintzak eta ingurunea LANA: Lanik gabe dauden pertsonek osasun mental txarragoa dute (antsietate- eta depresio-arazoak) lanean daudenek baino. Zehazki, gizon eta emakume langabetuen %92 eta %59 gehiagok dute osasun mental txarragoa, hurrenez hurren, lanean daudenek baino. Halaber, lanean daudenek baino tabako gehiago erretzen dute gizonen eta emakumeen %57 eta %25 gehiagok, hurrenez hurren. Emakumeen lan-baldintza ergonomikoek okerrera egin dute. Emakumeen %31 inguruk uste zuten 2002an lanak denbora luzez zutik egotera, etengabe kontzentraturik egotera edo jaramon egitera, edo mugimendu berak behin eta berriz errepikatzera behartzen zituela (beti, ia beti edo askotan). Ehuneko hori %45 inguru igo da hiru egoeretan (%45, %46 eta %47, hurrenez hurren). Gizonek lantokian pairatutako arrisku fisiko-kimikoak murriztu dira oro har 2002az geroztik. Hala, adibidez, kearen, hautsaren edo produktu toxikoen eraginpean egoteak zuen 2002an prebalentziarik handiena, %28 gizonetan, eta %24ra murriztu da. Etxeko eta zaintza-lanak. Emakumeek pairatzen duten etxeko lanaren zama gizonena baino bi aldiz handiagoa da. Nolanahi ere, ez du aldaketarik izan 2002tik etxeko lanak egiten diren guztietan edo ia guztietan egiten dituzten emakumeen ehunekoak (%68), baina gora egin du gizonenak, %26tik %38ra. ETXEAREN INGURUNEA: Etxearen ingurunearen gaineko pertzepzioa positiboa da oro har, eta pertsona-kopuru txiki batean baino ez da negatiboa. Gizonek zein emakumeek adierazten duten arazorik handiena (%8) traba egiten duten animaliak egotea da. Ingurune zaratatsuak, industria-kutsadurarekin edo seguruak ez direnak (delinkuentzia, indarkeria edo bandalismoa dela-eta) dituzten etxeak maizago agertzen dira gizarte-maila jaitsi ahala. FAKTORE PSIKOSOZIALAK: Gizarte-laguntzaren pertzepzioak hobera egin du emakumeen artean (ezegonkortasun psikiko, ahultasun fisiko edo urrakortasun pertsonal edo sozialeko uneetan laguntza emateko prest dauden pertsonen sarea). Biztanleen %90 inguru pozik edo oso pozik daude osasun-sistemarekin. Ez dago desberdintasun sozioekonomikorik osasun-sistemarekin duten poztasun-mailan. Pertsonen %95 inguruk uste dute osasun-sistemak ongi erantzuten diela dituzten osasun-arretaren beharrei.   Iturria: Prentsa-oharra 2013ko azaroaren 14a (laburtua eta moldatua) Sailburuaren Kabineteko Zuzendaritza / Osasun Saila Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili