Docutec Juan Pundi: «Anorexia dutenak beren buruaz elikatzen dira, hiltzen diren arte» Juan Pundik psikoanalista espainiarrak duela gutxi aurkeztu du 'Ez dut jan nahi' liburua. Bertan, ukatu egiten du anorexiak modarekin zerikusirik duela, eta gaitza, gehienetan, «gurasoekiko harremanak» eragiten duela dio. Zertan oinarritzen zara anorexiaren eta modaren artean harremanik ez dagoela esateko? Gizarte honetan subjektuek ez dute euren erantzukizuna onartzeko ohiturarik. Ez eta gurasoek ere. Anorexiaren oinarri nagusia haurrak amarekin duen harremanean eta umearen lehen haurtzaroan hartutako elikadura ohituretan datza. Emakumeak argal egotera bultzatzen ditu modak. Baina anorexia dutenek ez dute modeloen antzik. Modeloak dira gaur egun edertasunarekin identifikatzen ditugunak, eta, normalean, ez dira anorexikoak izaten. Nahiz eta euren artean anorexia arazoak dituzten neskak ere egon. Zergatik erortzen dira gazteak anorexian? Amek alabekin duten harremana eta semeekin dutena ez da berdina. Anorexiaren oinarria, psikopatologia guztietan bezala, haurtzaroan dago. Gaitza haurra emakume bihurtzen hasten den unean agertu ohi da. Garatzen ari den emakumearen gorputza eta sexualitatea onartzen ez duten gazteen arazoa da anorexia. Gaixotasun hori dutenek ez dute bularrik, aldakarik edo hilerokorik garatzen eta, lehendik garatu dituztenek, berriz, galdu egiten dituzte. Amarenganako mendekua da hori. Anorexia eta bulimia arrazoi beragatik agertzen dira? Emakume bakoitza desberdina den arren, eta arazo desberdinak baditu ere, anorexia eta bulimia adikzioen kategorian sailka genitzake. Bietan antzeko elementuak aurki daitezke. Fernando Savaterrek dioen bezala, drogen, pozoien eta elikagaien artean ez dago desberdintasun nabarmenik. Alde nabarmenena kopuruan, dosietan, organismoetan edo bakoitzaren animoan dago. Zuk esana da nerabeek ez dutela leku jakinik egungo gizartean. Leku bat bilatzeko era bat al da anorexia? Anorexia, bulimia eta antzeko adikzioak gizarte aberatsetan agertzen dira, eta gizarteak daraman abiaduraren eta horrek eragiten dituen aldaketen ondorio dira, psikismoa ez baita aldaketa horiei erantzuteko gai. Familia krisian dago, eta desagertzen ari da. Amaren eta aitaren rolak aldatu egin dira. Komunikabideak gizartearen batasuna lortzen saiatzen dira antzeko diskurtsoak eginez. Zientziak, berriz, medikalizatu egin du gizartea eta elikadura ohiturak aldatu egin dira. Ingurukoen beldur gara, eta geure burua baztertu egiten dugu. Zergatik da hain zaila gaixotasuna gainditzea? Anorexia gaitz berezia da. Gaixo daudenek ez dituzte kanpotik datozen elikagaiak jan nahi. Anorexikoak bere buruaz elikatzen dira, desagertu eta hiltzen diren arte. Ez dugu nahastu behar. Argal egoteak, dieta egiteak edo gimnasiora joateak ez du esan nahi pertsona horrek anorexia duenik. Zer egin dezakete gurasoek gaixoari laguntzeko? Gurasoek psikoanalistarengana jo behar dute, ez diote alaba edo semeari janariari buruz hitz egin behar, eta hura ulertzen saiatu behar dute. Pazientzia handia izan behar dute eta maitasuna eskaini behar diote, ez dute bere aurrean kexatu behar, ez eta agindurik eman behar ere. Gaixoa erietxera eramatea azken irtenbidea da. Kontuan hartu behar da helduen kasuan anorexia beste arrazoi batzuengatik agertu ohi dela. Kasu bakoitza aztertu behar dute medikuek, gazte bakoitzak tratamendu berezia behar izaten baitu.