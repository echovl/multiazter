Docutec Xentimoka Bilboko eskale baten inguruko iritzi artikulua. Jatorria eta historia piska bat azaltzen du. Ez du ohiko estanpa etsigarririk ematen. IXIAR ROZAS / Beste asko bezala, eskean gerturatzen zaizu. Baina irribarre batez zehazten dizu behar duen diru kopurua: 55 xentimo, ez bat gehiago ezta bat gutxiago ere. Harriduraz begiratzen badiozu, berehala ematen dizu erantzuna: hori da ardoak nire tabernan duen prezioa. Izena galdetzen diozunean, ordea, ez dizu berehala erantzuten. Eta ez dizu irribarrea ezkutatzen izenaren ordez nongoa den azaltzen hasten zaizunean: poloniarra naiz, Varsoviakoa, eta bederatzi urte daramatzat kalean. Kalean, zentzu zabalean, kalean bizitzen, argitzen du. Ilehoria da, eta ardoak ez dio oraindik hortzen zuritasuna higatu. Arratsean eskatu dizkit 55 xentimoak, bere orduan, zehazten du, baina tabernako bidea hartu aurretik kontaketarekin jarraitu du. Askotan paseatzen da egunaren azken argitasunarekin. Gogoko du eguna amaitu delako lasaiago dagoen jendearekin gurutzatzea, haiekin eta haien txakurrekin. Varsovian txakurrak ez dira hain garrantzitsuak, dio, ez dago jabeen eta haien arteko hainbesteko identifikaziorik; jabea nolakoa txakurra halakoa dela iruditzen zaio. Itsasadarreko pasealekuak ditu gogokoen, Uribitartekoa, Marzanakoa. Eta egia da biltegia bota eta harresi bat jarri dioten arren, gogoan dituela oraindik Zumetaren erakusketaren egunak. Gernikaren esanahia azaldu zion lagun batek, eta berehala lotu zuen Varsoviarekin, haurtzaroko bonbardaketekin. Irribarre xume berarekin azaltzen dizu zergatik dagoen kalean. Alemanian urte asko lanean eman ostean, Varsovian utzitako familiarengana itzuli zenean arazoak izan zituen emaztearekin, eta handik ihes egitea erabaki zuen. Valentzian egon ondoren, Bilbo aukeratu zuen. Gizarte ekimenak dituen egoitzetan egiten ditu otorduak, eta ezer ez zaiola falta aitortzen du, askatasuna ez lukeela ezerekin aldatuko. Arratsalde askotan drogazaleak ikusten ditu zubien arkupetan. Handik metro gutxietara txintik esan gabe paseatzen diren txakurrak eta jabeengana gerturatzen da bera eguneroko xentimoak eskatzera.