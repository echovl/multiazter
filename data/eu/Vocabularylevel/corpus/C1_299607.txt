Docutec Katrina urakanari gailendu zitzaion New Orleans Sekulako zortea izan zuen New Orleansek 2005eko abuztura bitartean. Nori otu ote zitzaion urez ingurutako zulo batean eraikitzea hiria? Karibeko urakanek gogor astindu izan dute maiz. Adibidez, 1915ean kalteak latzak izan ziren. Baina, hiriaren bizi-iraupena ez zen inoiz kolokan egon. Duela ia urtebete Katrina urakana heltzean, ordea, akabo adur ona! Eta akabo, ez haizeak New Orleans hilzorian utzi zuelako, ez, Katrinak berekin zekartzan euriteek uholdeak sortu zituztelako baizik. Hiria babesten zuten dikeak hautsi egin ziren, eta auzo asko urperatu. Hildakoak ez ziren horrenbeste ere izan; hasieran beldur ziren gehiago izango ote ziren: 10.000 edo. Baina, urak bere onera egin zuenean, jasotako gorpuak ez ziren 1.000 ere izan. Mingotsa zen, ordea, sentsazioa. Izan ere, kaltetutako gehientsuenak beltzak ziren, eta oso berandu iritsi zitzaien laguntza. Horregatik, zenbaitek arrazistatzat jo zituzten agintariak. Batzuetan bazirudien Afrikan gertatu zela hondamendia, eta ez munduko herrialderik boteretsuenean. Frantziarrek sortua Frantziarrek sortu zuten New Orleans, 1718an, kokagune ezin okerragoan. Portchartrain aintzira eta Mississippi ibaia, biak daude hiria bera baino gorago, eta horrek uholdeak izateko arriskua areagotu egiten du. Lauki itxurako hiri bat egin zuten frantziarrek, gaur egun Vieux Carré edo Auzo Frantziarra dena, Mississippi ertzean kaia duela. Esaten dutenez, Carlos III.a Espainiako erregeak apustu bat irabazi omen zion Frantziako Luis XV.a erregeari. Eta horregatik Frantziak 1762an Louissiana guztia eman zion Espainiari, New Orleans barne. Handik gutxira AEBek independentzia lortu zuten, jada ez ziren Erresuma Batuko kolonia. Nazio sorberriarekin komertzio-harremanetarako kairik garrantzizkoena bihurtu zen New Orleans. Eta 1801ean Espainiak itzuli egin zion Louissiana Frantziari. Handik bi urtera AEBek Napoleoni 15 bat milioi dolarretan erosi zioten Louissiana, eta erosleak negozio borobila egin zuen. Eta antzeko negozioa egin zuen handik urte gutxira Alaska Errusiari erosita.  Karriketako batzuen izenak (Chartres, Bourbon, Royal, Toulouse, Orleans, Dauphine) frantziar iraganaren lekuko dira. Baina, espainiarren garaikoak dira eraikin historiko gehienak, San Luis Katedrala, adibidez. Karriken izenak kale-izkinetan daude jarrita Talaverako zeramikaz. Bada Loyola kale bat, eta izen bereko unibertsitate bat ere, San Ignazioren ohoretan. Mestizaiaren eredu New Orleansen oso kultura-uztartze interesgarria gertatu zen, han bizi baitziren elkarrekin Afrikatik bortxaz eramandako esklaboak, Louissianako indioak, administrazioko espainiar eta frantziar kolonialak, AEB sorberriko hiritarrak, Karibeko piratak eta adur bila joandako toki askotako hainbat abenturazale.  Mestizaia horrek eraginda sortu zen musika-iraultzarik handienetakoa: jazza. Historiak jazzaren sehaskatzat dauka New Orleans. Han jaio zen jazza, eta gero Chicagora heldu Mississippin gora eginda. Handik New Yorkera heldu zen gero, eta handik mundura zabaldu. New Orleanseko pertsonarik ezagunena ere jazz-musikaria da: Louis Armstrong tronpeta-jole handia. Musikari honek bere omenez estatua bat du hiri honetan, eta parke bat ere bai. Beltzak egun existitzen ez den Congo Square auzoan biltzen ziren, eta danbor afrikarren erritmora abesten zuten. Zurien musika-banda militarretako hainbat instrumentu hartu zituzten, tronpeta, esaterako, eta horrek guztiak jazza ekarri zuen. Jazza mestizaiaren ondorio da, eta baita Inauteria, Mardi Gras delakoa, ere. Sukaldaritza ere oso bestelakoa dute AEBetako gainontzeko platerekin konparatuta. Oso New Orleanskoa da, esaterako, jambalaya izeneko platera, paella gisako bat, pikantea.  Katrinaren ostean, New Orleans hilda zegoela zioten. Egia esatera, eta triskantza orain urtebete izan arren, zenbait auzo ez dira bere onera itzuli oraindik. Baina New Orleansko arima, Auzo Frantziarra, salbu da, gainontzeko auzoak baino goraxeago dago eta. Hantxe daude hiriko eraikinik politenak, eta batez ere, hangoa da olgeta-giroa. Pittinka-pittinka, Katrina ahaztuta, New Orleansko jatetxerik eta tabernarik ezagunenek, blues eta jazz musikaren gune sakratuek, ateak ireki dituzte berriro: Pat O'Brien's, Maison Bourbon, Famous Door, Mahogany Hall eta Preservation Hall. Azken toki honetan jazzik tradizionalena jotzen dute, eta banda-jotzailea batez beste 70 urtetik gora dituzten kideez osatua dago. Strip-teasea eskaintzen duten lokalak ere berriro abian dira. AEBetako beste hiriak baino beranduago joaten da lotara New Orleans. "Ez du sekula ixten" dio Johnny White tabernak, eta egia da, Katrina han zebilenean ere ez zuten itxi! Katrina gertatu aurretik, urtero 10 milioi turista joaten ziren dibertitzera. Ez dira guztiak berehalakoan itzuliko, baina Auzo Frantziarrak irauten duen bitartean New Orleans biziko da.     New Orleanseko doinuak gurean bertan entzun nahi izatera aukera ezin hobea duzu aurtengo Jazzaldian, Donostiara baitatoz John Crow (Dr. John), David Barard, Herman Ernest eta John Fohl. New Orleanseko musika askotarikoaren enbaxadore nagusia da Dr. John: soul, blues, jazz eta cajun estiloak menderatzen ditu. Arrazoi osoz esan dezake, Louis Armstrong eta Fats Dominorekin batera, New Orleanseko ahotsik ezagunenetakoa dela. Modu ikusgarrian nahasten dira hiri hartan, afrikarren, indiar amerikarren eta kreolen eragin musikalak. Ezinezkoa da sorgor geratzea halako soinu erauntsiaren aurrean eta entzuleari oso zaila gertatzen zaio dantzan hasteko gogoari eustea. Dibertsioa eta kalitateko musika kontrajarriak ez dauden kontzertu horietako bat da, areago oraindik, ezingo litzateke ulertu elkarrekin joango ez balira.