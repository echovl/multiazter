Docutec Mikel Losada: "Filmeko protagonistak nire antz handia du" Euskaldun berri batek, Joxean Sagastizabalek, 1976ko udan bizitakoetatik sortu zen 'Kutsidazu'-ren kontakizuna. Hernialdeko baserri batean izan zen Sagastizabal 76an, 19 urterekin. Hango pasadizoak liburu batean biltzen ausartu zen, esperientzia bizi eta 18 urte geroago, eta 1994ean Alberdaniak 'Kutsidazu bidea, Ixabel' izenburupean argitaratu zuen liburua. Arrakasta itzela izan zuen. Handik urte batzuetara beste egitasmo bat sortu zen: Anjel Alkainek Gorringo taldearekin batera liburua antzezlan bihurtu eta 2003ko martxoan egin zuten lehen saioa, Villabonan (Gipuzkoa), eta orduz geroztik, herri eta hiri ugaritan izan dira.   Antzezlanak ere arrakasta erabatekoa izan zuen. Orain beste aldaera bat sortu dute, edo hobeto esanda, beste bi. Izan ere, filma egiteaz gain, telebistarako bost atal ere grabatuko baitituzte.   Gidoilariak Nagore Aranburu, Karlos Zabala eta Sagastizabal bera dira. Eta, beren esanetan, gidoian aldaketak sartu dituzte, 'beti ezin baita istorio bera kontatu.   Kutsidazuk leku eta garai konkretu batean kokatzen zaitu. Liburuko pertsonaietatik abiatuta, mundu hori aprobetxatuz, izugarri zabaldu dugu mundu hori. Hala ere, liburua eta antzerkia ikusi dituenak, betiko pertsonaiekin ere egingo du topo'. Uztailaren 18an hasi ziren filmatzen, Gaztelun (Gipuzkoa) eta Ainere Tolosa eta Mikel Losada izango dira protagonista nagusiak. Mikel Losadarekin jardun dugu egitasmo hau zertan den jakite aldera.   Liburua arrakastatsua, antzezlana arrakastatsua, eta orain filma. Zein itxura hartzen diozue? Oso itxura polita. Filma egiten ari gara eta bost atal ere grabatzen ari gara gero telesaila egiteko. Gidoiak oso egokiak dira, barre egingo dugu, negar eta denetik pixka bat.   Liburuan eta antzezlanean bezala. Bai, baina ea jendeak ez dituen konparatzen!. Horren beldur bagara.   Eta zer moduz dago baserrira doan euskaldun berria? Oso paper polita da. Eta baserri-giroa eta animaliekin. oso gustura aritu naiz.   Gainera, zu kaletarra izanda, hemen, Gaztelun, aurkitu duzuna kontraste handikoa izan da, ezta? Beno, kaletarra izanik, bai. Baina, baserria ezagutzen dut pixka bat. Behiekin gustura egoten nintzen lehen ere. Gaztelun, gainera, oso ondo aritu gara.   Zizurkilen ere grabatu al zenuten? Bai. Baserria Zizurkilen, goiko aldean, dago.   Bost telebista-saio grabatzen ari zaretela esan diguzu. Bai. Lehenengo filma estreinatuko da eta ondoren bost ataleko telesaila eskainiko da.     Eta harrigarria! Euskaltegitik pasatako ikaslea eta justu bere buruaren istorioa egitea tokatu zaiona. Bai, baina ni horrekin ere urduri nago. Nire euskara bizkaitarra da eta euskaldun berriarena egitea ez da erraza izan. Hori asko zaintzen ari gara eta uste dut polita irtengo dela.   Eta protagonistak bizi dituen esperientziak zuk ere bizi izan al dituzu? Horrelakoak, bai. Juan Martinek nire antz handia du: oso traketsa da eta baserrian zelan moldatzen den ikustea oso barregarria da. Baserriko jendearekin ere oso gustura aritu naiz.   Gidoia irakurriz ere identifikatuko zenituen hainbat egoera, ezta? Bai. Euskararekin lotutakoak ere bai. Hemen bi pertsonaia daude, bata amamarena egiten duena eta aitarena, Mikel Losadak ere ulertzen ez duena, oso euskara itxia daukate eta.     Uztaila hasieratik irailera bitarte aritu zarete. Gogorra izan al da grabazioa? Bai. Egunero, baita larunbatetan ere, beharrean aritu gara. Gero mereziko du, baina gogorra izan da. Estreinaldia noizko aurreikusten den ba al dakizu? Hori ez dakit ziur, baina uste dut hemendik hiruzpalau hilabetera izango dela.   Hortaz, behin liburua eta antzezlana pasatuta, oraindik ere barre egiteko aukera izango dugula agintzen diguzu? Bai, bai. Barre, negar. Amodiozko istorio bat ere tartean bada.   Filmeko guztiak lanean eta protagonistaren menpe daude. Nola eraman duzu hori? Askotan ondo, askotan txarto. Denak zure gainean egotea ez da oso polita izaten askotan. Baina, mimoak eta jaso ditut eta hortaz, gustura.   Hain denbora gutxian hainbeste esperientzia probatuta, aukeratu beharko bazenu, zer aukeratuko zenuke, zinea, telebista ala antzerkia? Nik antzerkia, lehenengoz. Gero, telebista eta ondoren, zinea. Eta jendeak esaten du: 'Zelan? Telebista zinea baino lehenago?' Bai. Zinea oso zaila da. Esaterako, kamerari begiratu behar diozu eta une horretan, hunkitu. Eta hori niretzat oso zaila da. Telebistak, ordea, jarraipena eskaintzen du, antzerkiaren moduan. Baina, zineak ez dauka. Gaur bosgarren atala grabatzen aritu gaitezke eta bihar lehenengo ataleko ez dakit zer. Orduan, nahaste handia izaten da.   Zorte ona opa dizugu HABE aldizkaritik, ea filma beste bertsioak bezain arrakastatsua suertatzen den! Mila esker.   Mikel Losadaren ibilbide profesionala: hainbat datu     Mikel Losada aktorea ezagutu dugu bai ETBn, Goenkalen, bai Espainiako telebistan. Nondik nora hasi zinen? Antzerkian? Bai, antzerkian. Lehenengo Ermuan, Ermuko taldearekin. Eta ikusi nuen hura gustatzen zitzaidala. Gero, Bilbora joan nintzen antzerkia ikastera, eskola batera. Juan de Antxietara, Ramon Varedak zuzentzen duena, eta bigarren kurtsoan nengoela berak deitu zidan antzerki-lan paper protagonista bat egiteko. Eta hortik aurrera dena etorri da. Hori hamazortzi urterekin izan zen.   Hortaz, azken zortzi urteak intentsiboak izan dira, ezta? Bai. Oso intentsiboak. Gehienbat antzerkia egin dut, baita telesail batzuk ere.   Honetaz gain, beste filmik egin al duzu? Bai, Ramon Varedarekin, 'El coche de pedales' izeneko filma. Beste filma batzuetan ere parte hartu dut, baina paper txikerretan.   Eta hemendik aurrera? Hau bukatuta, berriz beste antzezlan bat egingo dut Ramon Varedarekin, eleberri baten adaptazioa: 'El hombre de los dados'. Estatu Batuetako autore baten lana da. Eta horrezaz gain, ' Cuéntame' telesailean hasiko naiz berriz, seguruenik.