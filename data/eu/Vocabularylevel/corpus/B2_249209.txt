Docutec Naiara Carvajal: "Venezuelan eta Afrikan eman ditu oporrak" Laguntza ematea gustatzen zaio, baina benetan behar duen horri lagundu nahi dio. Zuzenbide-ikasketak egin zituen zarauztarra da Naira Carvajal Larrañaga, 'txiroen abokatua' bere aitak dioen bezala. 'Garbi eduki du zuzenbidea gizartearen esanetara jarri behar dela'. Horregatik, iaz bere oporrak besteei laguntzen eman zituen. Venezuelan, garbiketa sozialaren aitzakiatan, talde parapolizialek hil dituzten pertsonen senideekin, eta Afrikan, Malin, tratu txarrak jaso dituzten emakumeekin egon da. Ekainean, berriz ere, badoa Venezuelako Amazonia aldera, UNICEFek haurren giza eskubideen aldeko beka batekin. 'Jende askok ez du ulertzen, baina nire borondatea hau da, besteak laguntzea'. HABE.- Eusko Jaurlaritzaren 'Gazteak Lankidetzan' programarekin joan zinen lehen aldiz besteei laguntzera. Zure oporrak, Venezuelan eman zenituen, zertan aritu zinen han?Naiara Carvajal.- Desagertutakoen familiak bisitatzen eta zuzenbide-asistentzia ematen. Cofavic, Venezuelako gobernuz kanpoko erakundearekin batera, familiei laguntza ematen genien. Venezuelan talde parapolizialak daude. Hauek kontrol sozialerako neurriak dira. Era honetan, poliziek modu ilegal honetan, 'segurtasuna' eskaintzen dute: auto-lapurrak, lapurreta txikiak egiten dituztenak, drogazaleak. akabatu egiten dituzte, garbiketa parapoliziala egiten dute. Ez du zerikusirik Venezuelako egoera politikoarekin, gobernuan dagoena dagoela, gertatzen den egoera tamalgarria da hau. Polizia Metropolitanaren baitan antolatuta dauden poliziek osatzen dituzte ezkutuko talde armatu hauek. Nik, hiru hilabetetan, 10 kasu aztertu nituen. Bazterketa sozial handia dago eta oso gogorra izan zen familia horien sufrimendua entzutea. H.- Zein kasurekin topatu zinen, azalduko al zeniguke bateren bat?N. C.- Bai, adibidez, Oscar Perez Blanco Romeroren familiarekin egon nintzen. Lau seme-alaba eta emaztearen aurrean, jipoitu ostean, etxetik eraman zuten. Egun ez dakite ezer berari buruz. Gure lana kasuak aztertu eta giza eskubideen Gorte Interamerikarrera bideratzea da. Gorte honetan zazpi epaile daude eta konpetentziarik gorena dute Venezuelan. Jasotzen ditugun testigantzekin, senide hauek biktimak direla frogatu nahi dugu. H.- Testigantzak jasotzea gogorra izango da zuretzat, ezta? Batez ere zuzenbidea ikasi duen batentzat, ulergaitza eta onartezina giza eskubideen urraketa hauek, ezta?N. C.- Bai izugarria. Venezuelan 1999an uholde handiak izan ziren, eta horren aitzakiatan, talde hauek jende gehiago 'garbitu' zuten. Orden publikoa berreskuratzearen aitzakian sarraski handiak egin zituzten eta egiten dituzte oraindik ere, katastrofe naturalen bat baldin badago, kopuru handiagoan erail ditzaketelako. Caracasekoa beste kasu bat da. 600 pertsona hil ziren eta gehienak erailak izan ziren, beste batzuk oraindik desagertuta daude, beste batzuen familiei eraildakoen hilotzak oraindik ez dizkiete ekarri. Besteak elbarri geratu dira, tiroak eragindako zauriengatik. Inor ez dute zigortu, erasoan parte hartu zuten poliziak aske daude. Beti ere, familia txiroetara jotzen dute sarraski hauek egiteko. H.- Cofavic gobernuz kanpoko erakundea aipatu duzu arestian, dakigunez Eusko Jaurlaritzako kooperazio departamentuak harreman sendoak ditu erakunde honekin. Erakundeko arduraduna Lilian Ortega abokatua da eta bizkartzainak ditu, mehatxuak jaso baititu. Amerika latinoko 50 lider aipagarrienetako bat bera da Time aldizkariaren ustetan. Ezagutzeko aukera izan al zenuen?N. C.- Bai, berarekin egiten nuen lan. Eta bere burua egunero arriskuan jartzen du. 16 urte darama hau guztia salatzen. Venezuelan elkarte sozialek lan handia egiten dute. Izugarria da egoera, beti bazterketa sozialean daudenen artean egiten dute garbiketa sozial hau. 22 urtetik beherako pertsonak erailtzen dituzte talde hauek. Jarraipena egin dioten kasuetatik, %2 soilik iristen dira epaiketa hastera. Suntsiketa-talde hauek, jadanik bazterketa sozialaren eremuan bizi diren 500 bat pertsona hil dituzte. Ikaragarria. Venezuelako herri txiroetan ez dituzte bere eskubideak ezagutzen. Txiroenak hiltzen dituzte, pentsa Caracasen 6 milioi biztanle daude, 3 milioi eta bostehun, erdia baino gehiago, txaboletan bizi da, alegia, etengabeko bazterketa sozial batean. Vargas, Antimano, Los Chorros, La Pastora, Petaren ibili nintzen kasuak bisitatzen, eta beste euskal kooperanteek egiten zuten lana ikusten. Bisita horietako batean Bidaniko Mirentxu Egiguren ezagutu nuen. Los Grillos haurtzaindegiaz arduratzen da. Haurtzaindegia eraikitzeko Karlos Argiñano sukaldariaren diru laguntza jaso zuen, familiakoa duelako. Lan ikaragarria egiten du, 35 urte darama han bizitzen. Haurrak zaintzeaz gain, batez ere emakumeei lanbideak erakusten dizkie. H.- Afrikara ere joan zara aurtengo lehen hilabeteetan, Maliko emakume egoera dela eta, tratu txarrak jasandako emakumeei laguntza ematera. Zer egin duzu han?N. C.- Hilabetean Malin tratu txarrak, ebaketak eta bortxaketak jasandako emakumeekin egon naiz. Oso matxista da herrialde hura. Giza eskubideen aldeko APDF erakundearekin aritu nintzen lanean. Fatoumata ezagutu nuen eta berarekin joaten nintzen emakume hauekin hitz egitera. Emakume beltzen ubeldurak ikusi ditut!! Zaila da gero larruazala beltzean ubeldura nabarmentzea, ezta? Bada, pentsa zein egoera pairatzen duten emakume horiek... Oso testigantza gogorrak entzun ditut. H.- Eta ekainean berriz Venezuelara zoaz. UNICEFek emandako beka batekin. Zer egin behar duzu?N. C.- Niri gehien gustatzen zaidana: haurrekin lan egitea. Zulia estatura noa, eta hango erakundeei giza eskubideen inguruko formazioa emango diet. Haurrekin eta indigenismotik oso gertu lanean aritzeak asko poztu nau. H.- Oporrak, besteei laguntzen pasako dituzu, beraz?N. C.- Bai, hil honetan joango naiz eta oso pozik. Nik zuzenbidea ikasi nuen, eta oinarrizko giza eskubideak errespetatuak ez diren lekuetara eraman nahi dut nik dakidan apurra. Jendeak ez du ulertzen, baina nire borondatea hau da: besteak laguntzea.