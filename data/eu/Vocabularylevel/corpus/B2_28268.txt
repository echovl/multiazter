Docutec Lagunak Lagunei buruzko iritzi artikulu labur eta literarioa. Inork ez du falta lagunik, behar ez duenean. JESUS MARI MENDIZABAL   Gipuzkoako herri koxkor batean (zeinaren izenak aipa-tzerik balio ez duen), jogurta asmatu zen aspaldiko garaietan, zorionaren pozetan bizi zen neskatila begi argi bat. Etxean maitatua eta auzoan ondo ikusia, inolako trabarik gabe zihoazkion egunak eztiki, hala uda beroan nola negu latzean ere. Bizkorra zen eskolan, azkarra kalean, abila jolas-jokoan. Bazirudien alderdi on guztiak bere alderako jarriak zituela. Hala, eguzkia denero argirik falta ez den bezala, den-denak zituen herrian adiskide on eta leial, denek zegioten diosal gartsu. Inork ez du lagunik falta, behar ez duenean. Betikorik ez dago, ordea, eta behin arrats malapartatu batean, behar ez zuen lagunarekin, behar ez zuen puntuan, komeni ez zitzaion tenorean fortunatu zen halabeharrez, patu txarrez. Eta, galtzerdiak irun-tzietara bezala, eman zion bira osoa bizimoduak; haizeak zeharo jo zion beste aldera. Herri koxkorrean fama txarraren hotsak zabaldu ziren omen-omenka, zurrumurru beltzak hedatu isilka, esanez, alegia, neska begi argi hura itxuraz bestekoa zela, aspis-sugea zela, errudun zela; zergatik?, eta bekatu (zeinaren izenak aipatzerik balio ez duen), bekatu handi egin zuelako. Haizeak hala hasten direnean, haizaberik inon topa-tzen ez duzu; atariko orbela baino gutxiago zara. Gero komeriak. Horra zertaratu ziren gauzak: handik aurrera, noranahi zihoala (nahiz plazara, nahiz tabernara, nahiz...), inguruan korro hotz gorrotozkoa zabaltzen zitzaion, apenas inork diosalik ere zuzentzen zion... Ezagunek eta lagunek, esateko denek, huts egin zioten, horra! Berari geroztik, bakardade isilean, ezin kabitu zaio tristura barrenean. Izan ere, inork ez du falta lagunik, behar ez duenean