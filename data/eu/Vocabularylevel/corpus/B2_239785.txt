Docutec Inter-rail, bidaiatu zeure kabuz Azterketak eta bestelakoak amaitzear direla, oporretan du burua gazte askok. Bidaiatzea da gehienen ametsa, baina dirua izaten da oztopo. Inter-rail delakoak bidaia luzeak oso modu onean egiteko aukera ematen du, Europan barrena trenean hilabetez. Laster dator uda. Eta, jendea udarako planak egiten ari den honetan, gazteen artean arrakasta duen bat aukeratu dugu: Inter-rail; Europan barrena lagunekin trenean hilabete inguru, inoiz imajinatu ere egingo ez zenituzkeen lekuak bisitatuz, gurasorik gabe bizirik irauteko gai garela demostratzeko aukera itzela. http://www.inter-rail.org helbidean informazio ugari dago. Baina, nolabait laburbiltzeko, Europa hainbat gunetan bereizia dute, eta zenbat eta gune gehiagorako hartu, orduan eta garestiagoa da bidai txartela. Bidai txartel horrekin doan ibil zaitezke guneko tren guztietan, baina trena erreserbatzea ordaindu egin behar izaten da batzuetan. Hala ere, ez da garestia izaten. Gune bat edo batzuk hartuz, horietatik kanpoko trenetan %50a ordaintzen da. Aurreko urteekin konparatuz, prezioak %10 jaitsi dituzte. Garrantzitsuena ilusioa izatea eta zurekin norabait joan nahi duen lagun pare bat aurkitzea da. Jendea mugitzea zaila izaten denez, lauko taldea talde perfektua da, trenean askotan konpartimentuan launaka joan behar izaten baita, logela aurkitzeko zenbaki polita baita eta edozein gauza egitekotan ere binaka egin baitaiteke. Bidaia prestatzeko: 1 Argazki makina, inongo dudarik gabe. Oso gutxitan izango duzu joango zaren lekukoak bezalako paisaiak aurkitzeko aukera. 2 Bidaia antolatzean, kontuan hartu noiz diren asteburuak eta non egon nahi zenukeen ostiral eta larunbatetan. 3 Liburu bat gutxienez. Trenean ordu asko pasatu behar dira, eta hitz egiteko gaiak amaitzen direnean, ongi etortzen da liburu bat eskura izatea, nahiz eta literaturarako zaletasunik ez izan. 4 Musika entzuteko discman batek eta ordenagailuko bi bozgoragailuk asko anima ditzakete arratsalde eta gauean atera aurreko orduak. 5 Betetzea zaila den arren, inter-raileko eguneroko bat idazteko koaderno eta karpeta; bueltan dena buruan izaten den arren, milaka pasadizo izaten dira hilabete batean eta gauzak ahaztea pena handia izaten da. 6 Karta joko bat eraman, askotan tren-itxoiten denbora egin behar izaten baita eta karta jokoak une galdu asko salba baititzake. Pilota bat, jolasteko. 7 Maleta gurpilduna eramatea gomendio ona da, askotan bizkarreko motxila handi horiek nekagarriak izaten baitira eta ez hain erosoak azpian duzun zerbait atera nahi izanez gero. 8 Gehienetan, honelako bidaietan onena bidaia prestatzeko unean izaten den ilusio eta gogoa izaten da. Benetan merezi du.  