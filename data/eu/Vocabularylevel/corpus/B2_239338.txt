Docutec Edurne Brouard: «Euskara dagoen lekuan badago, neurri batean, euskaldun berriei esker da» Maratoi bat prestatzeko sekulakoak eta bi egin behar izaten dira. Korrika bat, distantziaz, berrogeita hamar maratoi dira. Denboraz, ehun maratoi, lanez, mila. Korrika harrapatu dugu Edurne, arnas estuan, Korrika abiatzeko egun gutxi falta direla. Hauspoari eragin, eta hitz hauek atera zaizkio. Hamalaugarren Korrika konpromisoaren Korrika da. Euskararekiko konpromisoa galtzen ari dela sumatu duzue? Galdu baino gehiago, batzuk euskara guztiona eta guztiontzat lelo hori erabiltzen dute euskararen kontra jotzeko. «Onartua dago guztiona dela, beraz inork ez du horretan ardurarik, eta ezin du bere defentsa egin». Horrek asko kezkatzen gintuen eta pentsatu genuen hobeto azaldu behar genuela gure ikuspuntua. Guk uste dugu denona dena norberarena ere badela, bestela ez dagoela modurik denona izateko. Euskara denona bada zurea ere bada, eta zuk ere ardura bat daukazu, hori zaintzeko, eta hori aurrera ateratzeko. Horregatik deitu diogu hamalaugarren Korrika honi konpromisoaren Korrika, eta eskatzen diogu bakoitzari bere eremuan konpromiso berezi bat har dezan euskararekin. Konpromiso pertsonala, uste baitugu badela garaia euskaldun bakoitzari esateko euskalduna den neurrian erabili egin behar duela. Administrazioari berdin, lan munduari ere bai. Eta batez ere dei berezi bat egin nahi genien oraindik euskaldunak ez diren helduei. Oso barneratua baitago Euskal Herrian umeek euskal ereduetan eskolatu behar direla, baina uste dugu ez dagoela horren barneratua benetan ertaineko belaunaldiak daukan garrantzia. Gure ustez ertaineko belaunaldia ez badugu euskalduntzen ez dugu transmisioa bermatuko eta transmisioa bermatzen ez badugu, ez dago hizkuntzaren geroa ere bermatzerik. Hori da bidali nahi dugun mezua. Mezu hori jasota dago, eta orain falta da hurrengo pausoa ematea, Martxelo Otamendik lehengoan esan zuen bezala, Korrika bukatzen denean mundu guztia etortzea Euskaltegietara. Korrika alderdi politiko ezberdinek sostengatzen dute. AEKra ere tendentzia guztietako ikasleak hurbiltzen al dira? Nik uste dut aldaketa handia egon dela AEK-ko ikaslearen perfilean, helburuen arrakastaren seinale. Garai batean perfila oso argia zen, oso jende abertzalea etortzen zen, motibazio ia bakarrarekin, euskara hizkuntza nazionala zelakoarekin. Gaur egun esan daiteke esparru guztietatik datorrela jendea, batzuk koherentziagatik ikasten dute, beste batzuk beraien hizkuntza nazionala delako, eta beste batzuk lana topatu behar dutelako. Eta azken batean hori da helburua: denek euskararen behar hori, eta euskaldun izatearen behar hori sentitzea. Euskara normalizatuko badugu hizkuntza normaltzat hartu beharko du edonork. Badirudi erabiltzea zailagoa dela. Euskal Autonomi Erkidegoan hezkuntzak ia haur denak euskalduntzen ditu, ia denek dakite euskaraz. Baina horixe, jakin bakarrik. Zergatik ez dute hitz egiten? Ertaineko belaunaldia euskaldundu gabe daukagun bitartean berriak ez du normaltzat hartuko eskolan erakusten dioten hori. Muturreraino eramango dut adibidea, baina nik erro karratua ikasi nuen eskolan, eta jakin nuen bere momentuan, baina ez dut uste ezertarako erabili dudanik sekula, eta orain ez dakit nola den ere. Karikatura bat da, baina nik eskolan ikasten dudanak gero nire bizitza normalean ez badauka inolako eraginik, gertatzen dena da ahaztu egiten zaizula, eta nik gaur egun ez dakit erro karratu bat egiten. Gaia aldatuz, euskarak zenbat zor die euskaldun berriei? Gaur euskara dagoen lekuan badago neurri batean behintzat horiengatik ere bada. Ez daukat daturik esku artean, baina uste dut jada kopuruetan erdi eta erdi gabiltzala, eta uste dut esfortzu hori egin duen jendearen kemena goraipatzekoa dela. Zortzi orduan lan egin, gero euskaltegira joan beste bi orduz, eremu erdaldun batean bizi, erabilpenerako oso aukera gutxi eduki, eta hala ere euskaldun oso modura funtzionatzea lortu duenak badu meritua. Eta euskaldun berriak noiz uzten dio berri kalifikatzaile hori arrastaka eramateari? Beraiek ere hori galdetzen dute. Egia da akaso bere momentuan ez genuela behar bezala asmatu izena. Euskaldun berria beti da berria nahiz eta laurogei urte izan? Gehienak euskaldun dira besterik gabe, baina azpimarratu nahi denean horrek heldutan ikasi zuela euskara, orduan erabiltzen da euskaldun berri hitza. Egia esan asko eta asko euskaldun osoak dira. Baina beti galdetzen dute: «Ni berria? Noiz arte naiz berria?»   *laburtua