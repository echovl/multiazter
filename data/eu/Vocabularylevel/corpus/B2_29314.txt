Docutec Erronboen gomuta Sexu esplizitoa baino askoz ere kaltegarriagoak dira bestelako edukiak, edozein ordutan eskaintzen direnak, umeek ordu libre gehien dutenean, edo informatiboen bidez. LAURA MINTEGI   Haurrak ginenean telebistaren pantailaren aurrean jartzen ginen gurasoek ikus ez zitzaten erronboak. Bakarra agertzen bazen, (hamahiru urte) negoziazioak egin zitezkeen, hamaika-hamabi genituen arren. Bi erronboak agertuz gero ezinezkoak ziren negoziazioak. Bagenekien ohera bidaliko gintuztela ipso facto, hamazortzi urtetik gorakoentzako pelikula emango baitzuten. Gaur egungo gurasoei ez digute erronborik eskaintzen pelikula egokia den ala ez jakiteko, ezta beharrik ere, erronboak ezartzeko irizpide bakarra sexu-eszenak neurtzea baitzen. Zentsura hori, gainera, ordutegiaren bidez ezartzen dute. Kontrolatu beharrekoa bestelakoa litzateke, garrantzitsuagoa. Sexu esplizitoa baino askoz ere kaltegarriagoak dira bestelako edukiak, edozein ordutan eskaintzen direnak, umeek ordu libre gehien dutenean, edo informatiboen bidez. Nire burua pantailaren aurrean ikusi izan dut sarritan, ez gure gurasoek erronboak ikus ez ditzaten, baizik eta gure seme-alabek zenbait gordinkeria ikus eta entzun ez dezaten. Hiru dira (modu batera edo bestera) zentsuratu egiten ditudan edukiak. Bata da bortizkeria zuzen eta gordina, gorpu erreak, bortxatuak, erailak edo distortsionatuak agertzen dituena, munduan diren gerrate ugariek ekoitziak. Ez dut esaten eman behar ez direnik, baina ez dut uste besterik gabe eta hausnarketarik egin gabe haurrek normal jaso behar dituztenik, marrazki bizidunen eta jogurten iragarkien artean. Gertaera horiek ez dira naturalak, ez dira onargarriak eta ezin dira gure panorama kotidianoan sartu garrantzirik ez baleukate bezala. Bigarren zentsura ezartzen dut diruaren gorazarre gehiegizko eta zentsubakoa egiten duten telesaioen gainean ("Por cuánto?" moduko saioak), non jendea prest dagoen edozer (edozer!) egiteko diru-kopurua jasotzearren. Hirugarren zentsura ezartzen dut (programa ebitatuz edo komentario kritikoak eginez) edozeinen intimitatea plazara lotsagabe agertzen duten telesaioekin, reality-show izan, iraupen luzeko konkurtsoak edo debateak. Haurrek ezin dute «normal»tzat eman pertsonen afektuak, grina intimoak edo ohealdi interesatuak jendartean plazaratzea, diruaren truke berriz ere. Erronboak ezkutatzen baino lan handiagoa dugu orain erronborik gabeko edukiak estaltzen.