Docutec Gure zibilizazioa Iritzi artikulu laburra. HIES gaitza dela eta, mendebaldeko herrien krudelkeria salatzen du; izan ere, herrialde txiroek ezin baitute erosi gaitzaren aurkako botikarik. PETXO IDOYAGA bisteen kontaketan. Ikuskizunarena alde batetik, gertaerek ikusgarriak izan behar baitute albiste bihurtzeko. Errutina hutsarena bestetik, sasoi bateko letanien lo-eragile marmar antzekoa. Hiesari buruzko albisteak: 20 milioi lagun erail ditu azkeneko 20 urteotan, 40 milioi daude oraintxe bertan GIB birusarekin kutsatuta, horietatik ia 29 milioi Saharaz hegoaldeko Afrikan, 800.000 haurrak izan zirelarik iaz kutsaturiko 5 milioi lagunen artean, 70 milioi gehiago hilko dira 2020. urterako... Ikuskizuna eta errutina, maiz ezkutuan gordetzen den hedabideen giza-eragin garrantzitsuenetako bat lortzeko: hain lasaigarria den eragin «narkotizatzailea». Egia da pandemia horri aurre egin liezaiokeen behin betiko biruskontrakorik ez dela oraindik sortu. Baina, baita ere, 1996. urtean lorturiko botikek gaitzaren egoera egonkortu, behintzat, egonkortu dutela mendebaleko herrialdeetan. Hegoaldean ez bada horrelakorik gertatu, botikak ukatu dizkiotelako da. Eta ezin badute beharrezko botikarik hartu, haien prezioak garestiegiak direlako baino ez da. Industria farmazeutikoek diru etekinak osasunaren eta biziaren gainetik jarri dituztelako, eta nazio aberatsek bat egin dutelako horrelako krudelkeriarekin. Horrez gain, izurriteak jota dauden herri txiroek behar dituzten osasun-zerbitzu orokorrak sortarazteko diru laguntzak ere bete gabe gelditu dira. 10.000 milioi dolar ezinbestekoak baziren ere, 3.000 eskas bidali dizkiote azkeneko bi urteotan. «Hitz gutxiago behar ditugu, eta diru gehiago», aldarrikatu du egunotan Solidaritate Sida erakunde bateko zuzendariak. Badaude salbuespenak. Brasilek, adibidez, «tratamendu generikoko» botikak (marka gabekoak) banatzea erabaki zuen 1996. urtean, industriaren presio guztien aurka, eta 2000. urterako hiesaz hildakoen kopurua herenera jaitsi zen. Baina herri txiro gehienek ezin dute horrelako biderik erraz urratu. Hiesaren XIV. Nazioarteko Konferentzia bilduko da Bartzelonan datorren astean, agian mendebaleko agintari bihotz-faltsuen ahotik hitz ederrak botatzeko. XXI. mendeko izurria hiesa dela esaten dute, baina gaitzaren birusa mendebaleko kultura da; gure zibilizazio izurritsua.