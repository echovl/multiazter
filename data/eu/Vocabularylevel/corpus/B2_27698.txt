Docutec Energia berriztagarriak Nafarroan Nafarroan haize erroten bidez energia kopuru handia sortzea lortu da. Arrakasta honen inguruko erreportaje luzea dugu hemen: datuak, alderaketa, historia eta kudeatzen duen enpresaren egoera. Nafarroako eredua, Europaren inbidia Energia berriztagarriak. Asteburu honetan Iruñean egingo den Europako energia goi bilerak haize energiaren kudeaketan munduan puntan dagoen lurraldea hautatu nahi izan du Alberto Barandiaran /Iruñea Europan, haize energiaz hitz egiten denean, Nafarroa aipatzen da. Danimarkan edo Alemanian edo Espainiako hegoaldean bultzatutako ereduaren aurrean —aurreikuspen gabeko parke saldoa, askotan proiektu sinbolikoa ia, inolako eraginik gabekoa—, euskal lurraldean eraiki den proiektu ekonomiko, energetiko eta ekologikoa azpimarratzen da. Haize errotekin negozioa egin daitekeela erakutsita, ekologisten eta tokiko erakundeen babesa eta bultzada ere lor daitekeela erakutsi delako. Energia Hidroelectrica de Navarra (EHN) enpresak du arrakastaren ardura. 1989an sortua ibai eta erreka askotan zeuden minizentral hidroelektrikoak kudeatzeko, handik gutxira energia berriztagarriei erreparatu, eta kudeaketa distiratsu eta oso eraginkorraren bitartez, arlo honetan munduko enpresarik garrantzitsuenetakoa da egun. Laudorioak ez dira bakarrik etxean izan. 2000. urtean Financial Times egunkari britainiarrak banatzen duen saria jaso zuen EHNk, eta aurten Energy Globe nazioarteko saria hartu zuen Nuria Iturriagagoitia enpresako lehendakariak, Linzen (Austria). Enpresak energia berriztagarrien alorreko sari nagusia lortu zuen 1.300 hautagaitzaren artean. Hori gutxi balitz bezala, The Wall Street Journal egunkari ekonomiko entzutetsuak esan du Nafarroakoa dela jarraitu beharreko eredua. Nafarroan kontsumitzen den energiaren %40 Datuak hor daude. Egun, EHNk Nafarroan kontsumitzen den energiaren %40 ekoizten du haize erroten bidez, eta bi urte barru %60 izango dela diote enpresan. Ez dago mundu osoan horrelako ehunekorik erakuts dezakeen lurralderik. Munduan ekoizten den haize energiaren %2,3 ekoizten da Nafarroako 17 haize parkeetan, eta lurralde honetan eta Gaztela-Mantxan dauden erroten artean zentral nuklear baten potentzia ekoizten eta merkaturatzen du EHNk. Datuak amets hutsa ziren duela hamar urte. Zabaltze estrategia osoak —azken bi urteotan izugarri bizkortu da— , finantza munduen inbidia ez ezik, gizartearen onespena ere jaso du. Soilik Gurelur talde ekologistak kritikatu du parkearen ugaltzea, batez ere aukeratutako zenbait inguru hegaztiendako pasabidea zirelako, baina enpresan azpimarratzen da oso kontu handiz hautatu direla parkeak, eta, zenbaki hutsetan, inguru interesgarri asko baztertu egin direla, ekologikoki balio handikoak zirelako. Ez da ekologia bakarrik, noski. EHNk negozio handia sortu du bere inguruan, eta egun 7.000 langile inguru enplegatzen ditu mundu osoan. Iaz 201,7 milioi euro fakturatu zituen, eta 74 milioiren etekinak lortu zituen. Eta gauzak bizkor doaz gainera. Egun, beste 400 Mw-ko potentzia izango duten 10 haize parke eraikitzen ari da Nafarroan eta Gaztela-Mantxan, eta datozen hiru urteetan 1.800 haize errota gehiago jarriko ditu. Mila milioi euroko inbertsioa orotara. Horren bidez, milioi bat familiarentzako energia ekoitziko da, 3.500 milioi kilo CO2ren isurketa ekidingo da, eta 200 milioi zuhaitzen depurazio lanaren pare egingo du. Biomasa zentroa Zangozan eta eguzki planta Tuteran EHNk aurten bertan zabaldu nahi du Zangozan eraikitzen ari den biomasa produkzio zentroa —nekazaritzan bilduko den lastoa erre eta energia sortuko du—, eta baita Tuterako eguzki planta ere: ia 20.000 panel, 60.000 m2-ko zabalera batean, eta 1,2 Mwko potentzia. Denetara, hamabi milioi euroko inbertsioa. Negozio izugarria, enpresa talde eraginkor eta berria, eta haize erroten inguruan azken urteotan eman den aurrerapen teknologikoaren gainean eraiki dena. Eta, noski, ezkontide ugari sortu zaizkiona. Egun, lau dira EHNren akziodunak, hasierako berberak: Sodena Nafarroako Gobernuko garapen enpresa (akzioen %38), Iberdrola (%37), Cementos Portland (%15) eta Nafarroako Kutxa (%10). Joan den abenduan iragarri zen Iberdrola taldeak eta Nafarroako Gobernuak akordioa itxi zutela enpresa berria eratu eta haize energiaren arloan munduko enpresarik handiena sortzeko. Iberdrolak jarriko zuen bere tamaina, eta EHNk bere prestigioa eta bere esperientzia. Horren ondorioz, Iberdrolak enpresa berriaren %60 kontrolatuko zuen, baina Nafarroako Gobernuak (Sodena eta Nafarroako Kutxa) gai garrantzitsuetan beto ahalmena edukiko zuen. Deus ez zen onartuko nafarren oniritzirik gabe. Akordioa prentsaurrean iragarrita zegoenean, haustura etorri zen, Iberdrolak betoarena aldatu nahi izan zuelako. Egun, beraz, ez dira garai onenak, akziodunen aldetik, EHNn, eta ez dirudi bazkideen artean konponbidea erraza denik. Energia garbien mundua diruarentzat interesgarri bihurtu den seinale. Egitasmoak Munduko haize energiaren %6 Haize energia izan da, hasieratik, EHNren helburua, baina azken urteotan beste energia berriztagarriak ikertzeko lana hartu du taldeak, hor ere negozioa ote dagoen aztertzeko. Zangozan eraikitzen ari den biomasa enpresa eta Tuterako eguzki energia planta, horren seinale dira. Haize parke berriak. 2000ko abenduan 17 haize parke zituen EHNk jarrita Nafarroa osoan. Egun, denen artean 500 Mw-tik gorako potentzia ekoizten dute, hau da, zentral nuklear baten ekoizpenaren erdia gutxi gorabehera. 617 haize errota daude orotara, eta beste bi parke eraikitzen ari dira egun. Honekin, Nafarroak aterpe ditzakeen parkeen mugan egongo dela uste dute enpresan. Nafarroatik kanpo -Espainian eta Frantzian batez ere-, beste 19 parke daude egun martxan. Denen artean 1.400 Mw-ko potentzia izango du instalatuta EHNk, eta munduko haize energiaren %6 ekoitziko du. Biomasa. Urte honetan zabaldu nahi du EHNk Zangozan eraikitzen ari den biomasa planta. Hau izango da Europako hegoaldean eraikitzen den aurreneko planta, eta 25 Kw-ko potentzia izango du. Bertan 160.000 tona lasto erreko dira. Lastoa galdarara iritsiko da zinta baten bidez, eta, errekuntzaren ondorioz, ura lurrinduko da. Lurrin hau turbina bateraino eraman eta han argindar bihurtuko da. Kalkulatzen denez, biomasa planta honekin 200.000 tona C02 gutxiago isuriko da. EHNk eta ITGk ikertu dute ere landaren baten aprobetxamendua planta honetarako. Brassica carinata izena du, landare oleaginosoa da, eta oso emaitza onak eman ditu egindako probetan. Landare agroenergetikoa deitzen zaie erregaiak ordezkatzeko erabiltzen ari diren landare berri hauei, eta helburua da, noizbait, ikatza, gasa edo petrolioaren ordezkoak izatea. Nafarroan 100 Ha. landatu ziren iaz. Eguzki energia. Tuteran, Cierzoko Mendiak izeneko dermioan, 1,2 Mw-ko potentzia izango duen planta eraikitzen ari da EHN. 60.000 m2-ko zabaleran, ia 20.000 panel izango ditu, eta eguzkiaren norabideari jarraituko dio aprobetxamendu ahalik eta handiena izateko. Biodiesela. Datozen proiektuen artean, EHNk biodieselarena du ikusmiran. Jada hainbat herrialdetan garatua, landare oleaginosoen ekarpena ikertzea du helburu nagusi, geroago erregai bezala erabiltzeko. Ekoizpena 24.000 Mw mundu osoan Mundu osoan 24.000 Mw daude instalatuta haize energia sortzeko, haietarik 17.300 Europan. Alemania da aurreratuena arlo honetan, 8.754 Mw dituelako bere parkeetan, eta gero Danimarka dator: 2.417. Nafarroan 550 Mw daude instalatuta, baina hemen da orekarik handiena: kontsumitzen den %40 ekoizten da horrela.