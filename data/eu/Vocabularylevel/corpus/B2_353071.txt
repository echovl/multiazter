Docutec Patxi Leturia: Alzheimerra Patxi Leturia psikologoa Matia Fundazioko Gizarte Zerbitzuetako zuzendari teknikoa da gaur egun, eta bestalde, Ingema Fundazioan Ezagutzaren Kudeaketaz arduratzen den arloko buru ere bada. Gaia aski ezaguna da gure artean, eta seguru denok ezagutzen dugula inguruan gaitz horrek jotako norbait. Baina gaitz horren aurrean nola jokatu ez da erraza izaten. Halako kasuetan sortzen diren zalantzak argitzen saiatuko gara elkarrizketa honetan. Esataria: Azalduko al diguzu zer den Alzheimerra, zein diren bere ezaugarri nagusiak? Patxi Leturia: Alzheimerra, izatez, endekapenezko gaixotasun bat da. Garunean gertatzen den gaixotasun kronikoa eta progresiboa da, baina nahiz eta garunean gertatu hondatze edo narriadura hori zabaldu egiten da: ez bakarrik funtzio kognitiboetara, baita afektiboetara ere, eta azkenean, funtzio guztietara, eguneroko bizitzan norbera baliatzeko ekintzetara eta arlo guztietara. Esataria: Egia esan, zahartzaroan funtzio gehienek behera egiten dute, bai fisikoek, baita mentalek ere. Baina inguruko pertsona batek funtzio horiek galtzen hasten denean edo jarrera bitxiak dituenean, noiz hasi behar dugu kezkatzen?, noiz da normala eta noiz da patologikoa? Patxi Leturia: Bereizi egin behar da. Alde batetik, zahartzaroan gertatzen diren aldaketa normalak: oroimenean, adibidez, iraupen laburreko oroimenean, normala izan daiteke zenbait gauza ahaztea: non utzi ditugun giltzak, edo oraintxe bertan aurkeztu diguten pertsona baten izena ez gogoratzea. Baina iraupen handiko oroimenean gertatzen badira horrelako ahazteak: pertsona batek ez gogoratzea gaztetan zer egiten zuen, seme-alaben edo iloben izenak... hori ez litzateke normala izango. Edo beste arazo batzuk gertatzen badira: desorientazioa, non dagoen edo zer une den ahaztea, orain arte normal egin ditugun ekintzak gaizki egiten hastea -adibidez, arropa gaizki janztea-, horrelako kasuak susmagarriak izan daitezke, eta, agian, interesgarria litzateke balorazio berezi bat egitea, bereizteko normala edo zer edo zer okerragoa izan daitekeen... Esataria: Eta funtzio-galera hori poliki-poliki ala bat-batean gerta liteke? Patxi Leturia: Kasu bakoitza desberdina izaten da: batzuetan oso azkar beste kasu  batzuetan poliki-poliki. Badaezpada ere zerbait susmagarria ikusiz gero, garrantzitsua da profesional batek ikustea, diagnostikoa garaiz egitea funtsezkoa baita. Esataria: Eta zuek, Patxi, zertan oinarritzen zarete pertsona batek izan duen mementoko ahanztura hori behin-behineko zerbait den ala Alzheimerraren ondorioetako bat den jakiteko? Patxi Leturia: Balorazio integral bat egiten dugu, osoa. Normalean geriatra batek, neuropsikologo batek edo gizarte-laguntzaile batek egiten du. Diagnostikoa beti izan behar da bereizteko beste edozein arazo edo gaixotasun daukan ala ez. Hori egin ondoren, badaude balorazio berezi batzuk aztertzeko funtzio kognitibo guztiak, emozioak... Zaintzaileekin edo senideekin ere egiten dugu elkarrizketa bat, jakiteko aldaketa horiek normalak izan daitezkeen ala ez, edo eguneroko martxan nola sumatu dituen dituzten aldaketa horiek. Askotan elkarrizketa batean bakarrik ezin dugu dena zehaztu, baina gaixoaren gertukoen laguntzarekin oso balorazio zehatzak egiten ditugu. Esataria: Senideak eta zaintzaileak aipatu dituzu. Alzheimerra duen gaixo batek ondoan senide edo zaintzaile batek egon beharko luke, ala pertsona espezializatu batek? Zer-nolako laguntza beharko luke? Patxi Leturia: Gure ustean, pertsona batek Alzheimerra baldin badauka, arazoa ez da berea bakarrik, senideena ere bada, familia osoarena da; izan ere, askotan familia sistema bat da eta horrelako aldaketa batek eragin handia izaten du sistema horretan. Hori horrela bada, kontuan eduki beharko ditugu zaintzaile horien beharrak, ikuspuntua: batetik, gaixoa ahal den ondoena baloratzeko eta zaintzeko; baina bestetik, baita zaintzaileen beharrak ere: beraiek zaintzeko, egiten duten zainketa-prozesu horri laguntza bat eskaintzeko. Horregatik, hain zuzen ere, da garrantzitsua lan-talde bat osatzea senideekin, hasieratik bertatik emaitzarik onenak lortzeko. Esataria: Eta tratamenduaz zer esan liteke? Askotan aipatzen dira zelula amak, ematen ari diren berrikuntzak... Zer esan liteke zentzu honetan? Patxi Leturia: Tratamenduen aldetik, ikerkuntza farmakologikoan egiten dena da gaixotasun horren arrazoiak aztertzea, eta gero bai proteinen, bai genetikoen, bai zelula amen bidez nolabait prozesua atzeratzea edo, ahal bada, geratzea. Tratamenduak bide horretatik joango lirateke, baina oraindik ikertzen ari gara hori guztia eta ez dago ezer zehatzik. Normalean dauzkagun tratamenduak dira gaixotasunak eragindako arazoak gutxitzeko edo kontrolatzeko, eta ez gaixotasuna zerk sortzen duen sendatzeko. Esataria: Baina, tira, ondorioak behintzat... Patxi Leturia: Ondorio horiek kontrolatzeko badaude tratamenduak. Badaude, bestalde, beste tratamendu batzuk farmakologikoak ez direnak: orientabidea errealitatean, memoria lantzeko programak eta beste hainbat, ahal den neurrian funtzio kognitibo eta afektibo horiei ahal den ondoena eusteko. Esataria: Amaitzeko, gomendioren bat Alzheimerra duten gaixoen familiartekoentzat? Patxi Leturia: Bai. Alde batetik, nik uste dut lehenengo gauza dela elkarteetara edo profesionalengana jotzea; gure web orrian, esate baterako, aholku pila bat dauzkagu: jokaera-arazoak nola tratatu behar diren eta nola maneiatu daitezkeen etxean. Askotan inportanteena da jakitea nora jo behar den, hasieratik hori dena jaso ahal izateko. Nik uste dut arazo larrienak senideek jasaten dituztela: alde batetik, jokaera-arazoak, eta bestetik, deskantsurik ez izatea; guretzat oso garrantzitsua da senideen arteko harremana ondo lantzea, bakoitzak deskantsu horiek izan ahal izateko. Bestetik, jokaera-arazo horiei aurre egiteko profesionalen gomendioak izatea funtsezkoa da, aldian behin agertzen diren jokaera-arazoei aurre egiteko, kasu bakoitzean ezberdinak izaten baitira. Badaude laguntza gehiago ere: guk, adibidez, Memoria Unitate bat daukagu horrelako gauzak lantzeko. Beraz, nire ustez egon  badaude baliabideak, eta onena horietara jotzea litzateke eta hor jasotzea kasu eta une bakoitzean behar dugun laguntza. Hau prozesu luzea da eta prozesu horretako fase bakoitzean behar ezberdinak izaten dira. Hasieran dauden beharren erantzuna, seguru asko, psikoestimulazioa izango litzateke eta eguneko zentro batera joatea eta abar. Azkeneko fase batean, aldiz, normalean askoz laguntza handiagoa behar izaten da eta sintomak kontrolatzea izango litzateke garrantzitsuena. Hortaz eta laburbilduz, kasu bakoitzean eta aldi bakoitzean laguntza bereziak behar izaten dira, eta onena da laguntza hori elkarren artean lortzea: alde batetik AGUIFES familia-elkartearen -edo halako baten- bidez, eta bestetik, profesionalen eskuetan jarriz.