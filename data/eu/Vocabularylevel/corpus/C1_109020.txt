Docutec Bernardo Mandaluniz: "Bizikletazale euskaldun guztiok batzen gaituen erakundea beharrezkoa dogu" Laida, Laga, Lekeitio, Gernika eta Munitibarreko errepideak ditu maiteen Bernardo Mandalunizek bizikletan ibiltzeko. 2002az gero, ostera, zaletua ez eze, Zazpiak Bat alkarteko presidentea be bada. Euskal Herriko txirrinduzaleak bildu gura ditu erakunde honek, Mandalunizek dinoanez, 'zazpi probintzietako zikloturistak hartu-emonean jarri eta, kirola eginez, geure herria hobeto ezagutzeko aukerea emon'. H.- Labur esanda, zer da Zazpiak Bat? Bernardo Mandaluniz.- Zazpiak Bat taldetxo bat da, bizikletan ibiltzeko sortu dan taldea. Eta bizikletan nortzuk ibiltzeko? Ba, herri honetako bizikletazaleak, zazpi herrialdeetako bizikletazaleak. Geuri gehien gustatzen jakun gauzea eginez, herri honetako bizikletazaleok alkar gero eta gehiago ezagutzen joan gaitezan abiatutako ekimena da, herrigintza egiten joan gaitezan, akabu baten. H.- Dana dala, herri gehienetan badago bizikletazale alkarteren bat. Zazpiak Bat sortzerakoan zaletuengan zalantzak sortzeko arriskurik ez dago? B. M.- Puntu sensible bat izan leiteke hau. Lehenengo eta behin uste dot herriko alkartea inportantea dala, eta geu be bazkide gara geure herrietako erakundeetan. Baina, hori ez da traba Zazpiak Bateko, Euskal Herri mailako erakunde bateko, kide izateko. Zazpi herrialdeetako zaletuak bilduko dituen erakundea izan gura dau Zazpiak Batek. Kontua da herritik eta herrialdetik gorago joaten garenean, hurrengo erreferentzia Frantzia edo Espainia dala. Zikloturista lez antolatzen garenean, zergaitik joan behar dogu Madrilera? Eskuratu daigun geurea, dependentzia horreek apurtu daiguzan. Zer behar da, asegurua? Zazpiak Baten badaukagu. Zer behar da gehiago, urteerak? Jarriko doguz... H.- Herritik eta herrialdetik gorago, Euskal Herri mailako erreferentzia edo identifikazino puntua izan gura dau, orduan, Zazpiak Batek? B. M.- Hori da. Bizikletarako afizino handia dago herri honetan. Orduan, beharrezkoa dogu bizikletazale euskaldun guztiok batzen gaituen erakundea. Ez dogu inoren lekua okupatu gura, gure asmoa hutsune bat, behar bat betetzea izan da. Hori bai, beti be zikloturismoaren ikuspuntutik, bizikletea kirol lasai lez erabiltzeko. H.- Zeintzuk dira antolatzen dozuezan ekimen zehatzak? R.M.- Hasikera baten lagun taldetxo lez abiatu ginan, geure kontura ibiltzen ginan. Pentsatu gendun ekimen hau jente gehiagori zabaldu beharrekoa zala eta holan hasi ginan. Geure ekimenei publizitatea emoteari ekin geuntson eta webgune bat be ipini genduan sarean: www.zazpiakbat.com. Holan, Bilbao-Bilbao Klasika zikloturistea jarri genduan lehenengo topaleku lez, gero Gipuzkoan, Nafarroa Oinezen, Araba Euskarazen, Ipar Euskal Herrian... H.- Aurten Tourrean izan zaree... B. M.- Bai, Tourmaleta igon genduan. ESAITek euskal selekzinoen ofizialtasunaren alde antolatzen dauan igoereagaz bat egin genduan, ehunka pertsona alkartu ginan eta ikaragarria izan zan. H.- Konpetizinoa guztiz baztertzen dozue zuen urteeratan? B. M.- Bai. Bizikletan eroaten dozun abiadurea oso egokia da baztarrak ikusi eta ezagutzeko. Hori dala eta, konpetizinoa alde batera lagatzen dogu eta hori dala eta, baita be, bizikletea garraio moduan planteatzen dogu. Herri honetan sano erabilia izan da bizikletea garraio lez eta hori erreibindikatzen dogu. H.- Bizikletea garraiorako erabili ahal izateko ez da gauza asko aldatu behar?B. M.- Kultura arazoa da. Gauza solteak egin barik, plan orokor bat behar dala uste dot. Hemen kultura defektoa daukagula uste dot, nahiz eta onartu behar dan aurrera egiten goazela, eta hainbat lekutan asko errespetatzen dala bizikleta ganean doana. Horregaitik, uste dot alkarreganako errespetua dala landu behar doguna.