Docutec Mikrouhin-labeak 50 urte Teknologiak gizartearen ohiturak eta izakerak aldatu ditu baina telebista, telefonoa eta ordenadorea kontuan hartu izaten dira batez ere. Gutxitan aipatu izaten da, ostera, sukaldeak edo ezkaratzak ezagutu duten aldaketa. AMATIÑO / Janariak mikrouhinez berotzeko lehen sukalde-tresna orain 50 urte jarri zen salgai estreinako. Estatu Batuetan izan zen, 1953eko urriaren 25ean. Asmakizun harek 30 urte inguru behar izan zuen Euskal Herrira heldu orduko. Sarri esaten da teknologiak gizartearen ohiturak eta izakerak aldatu dituela baina, horrelakoetan, telebista, telefonoa eta ordenadorea kontuan hartu izaten dira batez ere. Gutxitan aipatu izaten da, ostera, sukaldeak edo ezkaratzak ezagutu duten aldaketa.   Kontu izan gure baserrietako sutondoa ez dela oraindik oso aspaldikoa. Tximiniadun subazter hartan jarri izaten zen egosten familia guztiarentzako lapikoa; su haren inguruan bildu izaten zen familia osoa; ezkaratza zen etxeko gelarik beroena eta sukaldean kontatzen zituen aittitta zaharrak antzinako ipuinak.  Geroztik sukalde "ekonomikoa" etorri zen. Egiazko sua zeukan harek ere, txapa gori-goriaren azpian garra ezkutatu arren. Lapikoak familiarra izaten jarraitu zuen, ezkaratzak gelarik beroena izaten segitu eta aittittak sabaira begira ipuinak kontatzen jardun.  Sukalde elektrikoen argi-indarraz, ostera, sua betiko galdu zen eta ordurarteko txapa-gain goria hiru edo lau su-borobiletan banatu. Egiazko surik ezak sukaldea hoztu zuen eta kalefakzioa geletara pasatu arazi. Denentzako lapiko bakarra pikutara joan zen eta baita, otordua prestatzerako orduan behintzat, familia hausten hasi.     Azkenik, mikrouhinez berotzen duen sukaldeak erabat aldatu du ezkaratzeko giroa. Mikrouhin-labetxo horrek ez du surik, ez du ingururik berotzen, ez du familiarik biltzen, ez elkarrekin eta elkarrentzat ezer egiten. Sasoi bateko sutondoa zentralismo demokratikoaren adierazgarri bazen, oraingo mikrouhin-labea gure indibidualismo eta astirik ezaren seinale da.  Ez dira ohiturak, errezetak eta erritmoak aldatu diren bakarrak. Denbora, espazioa eta gizartea ulertzeko kultura osoa da aldatu dena. Izan ere, inork imajinatzen al du aittitta zaharra mikrouhin-labearen alboan ipuinak kontatzen?