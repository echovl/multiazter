Docutec Biraoka Harro zeuden gure aurrekoak euskara aratza, garbia, gardena delako; birao eta irainik ez duelako; euskarari erdal herritik omen datorkiolako zikin oro... ANJEL LERTXUNDI / Ez diogu, haatik, birao egiteari eta iraintzeari utzi, biraorik gabeko hizkuntza batek ezin baitu ganorazko hizkerarik hizkera sinesgarririk eraiki: hiztun guztiok dakigu, eskarmentuz jakin ere, muturreko egoera batean zer-nolako indarra duen hitz-arte egokian txertatutako madarikazio batek: haserreari arnasa emateaz gainera, hizkuntzari berari ematen dio arnasa. Baina euskaldunok erdaraz botatzen ditugu birao eta irainak: Euskal Telebista dugu horren eredu eta ispilu. Eta ez dakit zer den okerrago: gure aurrekoek uste zutena euskara garden aratzari arrotzak zaizkiola irainak, ala euskaldunon euskaraz iraintzeko eta biraoak botatzeko gure mingain motzaren ezintasun alua.