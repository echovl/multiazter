Docutec Zuzendari fina, profesional on Zuzendaritzaren kalitateari eskasa deritzo Juan Carlos Cubeirok; talde bat gidatzeko, ezagutza baino garrantzitsuagoak borondatea eta jarrera direla uste du. Aholkulari, idazle eta unibertsitateko irakasle da Juan Carlos Cubeiro (Madril, 1964). Lan harremanei eta lidergoari buruzko hainbat liburu idatzi ditu, eta aditua da enpresen kudeaketan. Halaber, Eurotalent agentziako zuzendarietako bat da. Liderra lider jaiotzen da, edo egin egiten da denborarekin? Liderrak lortu behar du beste jendea inspiratzea, duten onena eman dezaten, eta taldeak ekarpenak egiten dituen norbait dela uste behar du. Horrek ez du zerikusirik genetikarekin. Uste dugu jaiotzen dela Luteroren garaitik predestinazioaren ideia entzun dugulako. Erabakita dago zerura joango zaren edo ez, eta Lurran dirua egiten baduzu, salbatuko zara. Horregatik uste izan dugu liderrak jaiotzen zirela, baina neurologoek irakatsi digute burmuinak edozer, emozio guztiak barne, ikasteko balio duela. Zein ezaugarri behar ditu zuzendari talde batek? Borondatea izan behar du lehenik eta behin. Ez da gaitasun edo ezagutza kontua, jarrerarekin zerikusia du. Autoirudia garrantzitsua da, pertsona horrek bere burua talde bat zuzentzen ikusi behar du. Izaera ¿irekia zaren edo ez, eta halakoak¿ ez da egonkorra, baina pisua du. Zeure balore pertsonalak, besteak zuzentzeari garrantzia ematen diozun, kontuan hartzekoak dira. Zoritxarrez, kultura latinoa oso indibidualista izan da. Banakako heroian pentsatzen dugu, talde lanean baino gehiago. Edozeren gainetik, hala ere, motibazio pertsonala dago; besteengan eragitea gustuko izan behar duzu. Asko hitz egiten da coaching delakoaz. Zertan datza? Langile guztientzat da gomendagarria ala soilik zuzendarientzat? Edonorentzat da baliagarria. Azken finean, pertsona bakoitzaren neurrira egokitutako garapena da. Formazio edo ezagutza baldintza beharrezkoak dira. Baina ez dira aski, aldatzeko beste zerbait da beharrezkoa. Gogoeta egitea ezinbestekoa da, eta zer aldatu behar dugun aurkitu. Ondoen helburu batzuk zehazten dira, eta coach edo entrenatzaileari dagokio helburu horiek betetzeko ahaleginak egin ditzazun akuilua izatea. Coaching ezberdinak daude? Coaching bitala psikologikoagoa da. Mundu guztiak behar du, are gehiago medikura egiten diren bisitaldien %70 estresarekin zerikusia dutela aintzat hartuta. Bestea estrategikoa da, konpainia baten estrategiarekin zerikusia duena, eta zuzendarientzat pentsaturik dago. Entrenatzaileok hiru zeregin ditugu: Socrates gara gogoeta eta ezagutza erditzen dituzten emaginak garelako; Merlin gara zer behar den eta nola lortu esaten dugulako; eta, azkenik, Pepito Kilkerra gara, ekintza bat egiteko konpromisoa betetzen ari den edo ez etengabe jarraitzen dugulako. Gaitasuna baino gehiago, jarrera dela garrantzitsuena diozu. Dagoeneko ez da nahikoa hezkuntzak ematen duen ezagutza? Enpresa bat martxan jartzen dutenen %7 baino ez da lizentziadun. Sarritan ezagutzak balazta dira, eta ez azeleratzaile. Zeuk, zeure pasioan oinarrituta, atal ezberdinetan lagunduko zaituzten adituak kontrata ditzakezu, baina beti ere zeure jarreratik bizi behar duzu. Bezeroari ematen diozun zerbitzuaren bidez egiten duzu negozioa, eta bezeroari ez zaio axola zenbat dakizun, lagundu ahal diozun edo ez baizik, zerbitzu ona emateko borondatea duzun, azken finean. Aipatu izan duzu lanpostua uzten duten hamar profesionaletik zazpik nagusien erruz hartzen dutela erabakia. Lan harremanak dira enpresaren atalik eskasena? Zuzendaritzaren kalitatea da txarrena. OCDEren arabera, Espainia munduko 26. herrialdea da zuzendaritza kalitatean, eta hamar indar ekonomikoen artean dago. Nola  ulertu hori? Asko lan egiten delako, baina gaizki, geure nagusien eta geure erruz. 1.806 ordu egiten dugu lan urtero, AEBetan baino 54 gutxiago, baina Frantzian baino 400 gehiago. Frantzian, esaterako, 35 orduko asteak produktibitatea handitu du, hobeto lan egin dutelako. Hemen akats larriak egiten ditugu. Esaterako, kolaboratzaileen lana etengabe berrikusten dugu. Kontratu horrek beste formula bat behar du: nitaz fio bazara,  utzidazu neure kasa lan egiten, eta bukaeran begiratu. Bilera amaiezinak egiten dira, edo aurrez prestatu gabeak. Denbora kudeatu behar denean lehentasunak ezarri behar dira, baina nagusiok, oro har, ez dugu ondo egiten. Denboraren lapurrak saihestu behar dituzu: telefono deiak, ustekabeko edo bidaiak, besteak beste. Zuzendari finak baldin baditu, edozein profesional izango da on. Langilearen errendimendua hobetzeko, zer egin daiteke lantokian? Nagusiak eredu izan behar du. Barne mailako ikerketak modan daude, zeure langileek enpresaz duten ikuspuntua esaten dizute. Balorerik garrantzitsuena nagusiaz duten iritzia da. Hots, enpresa ikusiko duzu zeure gainetik dagoen agintariaren arabera. Horrek ere ekintzaileentzat balio du. Agian beste konpainia handi batek adina ordainduko dizu, baina duintasunez tratatuko bazaitu, harekin hazi egingo bazara, eta pasioarekin bizi badu bere lana, beti nahiago izango duzu pertsona horrekin lan egin. Gaur egun, enpresaren proiektuarekin bat egitea eskatzen zaio langileari. Nola lortzen da inplikazio hori? Inplikazioa eskatzen da bezero batek emozioen arabera utziko baitio edo ez bezero izateari. Bezeroen %15ek salneurriagatik uzten du, beste %15ek kalitate arrazoiengatik, baina %70ek  tratuaren arabera erabakitzen du. Tratua ematen dizu bezeroarekin ari den langilearen inplikazioak. Langileen ia herenek dituzte aldi baterako kontratuak. Hori ez da mesedegarria izango inplikazioa areagotzeko, ezta? Europako Batasunarekin alderatuta, oso handia da behin-behinekotasuna. Enpresa asko laino samarrak dira, uste dute kontularitzaren bidez kudeatzen direla. Kontuek esaten dizute zenbat aurrezten duzun aldi baterako langilea izateagatik, baina ez zenbat galtzen duzun inplikaturik ez dagoelako. Gazteek asko baloratzen dute enplegu egonkorra, bizitza proiektuari ekin ahal izateko, eta gehiago inplikatzen dira. Hori bazterrean uztea ez dakit zenbat diru aurrezteagatik ez da enpresa bat ongi zuzentzea.        