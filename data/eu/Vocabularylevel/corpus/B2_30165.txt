Docutec Vietnameko jatetxeak Ho Chi Minh uriko eta, oro har, Vietnam osoko bizimoduan gauza bi dira guretzat gatxenak barruratzeko: jatekoa eta leku gehienetan ikusten dan garbitasun faltea. Vietnam Otorduetako ohiturak eta garbitasuna Ho Chi Minh uriko eta, oro har, Vietnam osoko bizimoduan gauza bi dira guretzat gatxenak barruratzeko: jatekoa eta leku gehienetan ikusten dan garbitasun faltea. Kontuak kontu, bidaiari gehienentzat nahikoa gogorrak izaten dira urira heldu eta bertan emoten dabezan lehen orduak eta egunak. Sukaldaritzeak ez dauka bape zerikusirik geureagaz eta batek baino gehiagok barau egitea erabagiko dau mahai gainean sugea erreta edo txakur okelea ikusten dauanean. Horrezaz ganera, kakarraldoak, labezomorro, kilker edo txirri-txirriak be euren espezialidadeak dira. Sikeran, pikanterik eta antzekorik be ez dabe erabilten eta ahora sartzen doguna zer izan daiteken pentsetan hasi beharrean, jatekoari gustoa hartzen ahalegintzea da onena. Garbitasun faltea, barriz, ez da hain errez onartzen: uriko jatetxe gehienetan ez dabez gitxieneko garbitasun arauak errespetetan baina hori ez da arazorik larriena, izan be, hiltegian eta jatekoak leku batetik bestera eroaten dabezan garraiolariek be ez dabez gitxieneko garbitasun neurriak hartzen. Kalean salgai daukiezan okela zatiak euliz beteta ikustea gauza normala da eta ez zaiteze harritu jatetxeko kozinan bertan be kakarraldo edo labezomorroren bat zapaltzen badozue. Arratoiak, barriz, gauera arte ez dozuez ikusiko baina jatetxe eta ostatuetan be ibilten dira hara eta hona. Horregaitik guztiagaitik, oso garrantzitsua da jateko guztiak, behar bezela eginda dagozala ikustea ahoan ezer sartu baino lehen eta, ahal dala, entsaladak ebitau. Badaezpada, botilako ura baino ez edan, izan be, garapen bidean dagozan herrialdeetan ez da bape gomendagarria txorroko ura edatea. Kontuak kontu, Saigon zaharra ahaztu eta beste nonbaitera joatea pentsauko dozue beharbada baina hain larria be ez da arazoa eta Ho Chi Minh bisitetan daben gehientsuenek beherakoa eta trafikoaren kaosa baino ez dabez sufritzen; 'arazotxu' horreen bildur ez bazarie, uri ederra eta mendebaldearen eraginak dituan arren, gureagaz zerikusi larregi ez daukan kulturea deskubriduko dozue. Gure planetan ez dozuez uri asko topauko Ho Chi Minhen bizitasunagaz; ganera, sentimentu desbardinak eta kontrajarriak sortarazoten dituan uria da eta hori be ez dozue edonon topauko.  