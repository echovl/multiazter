Docutec Nekazaritzako lurrak Nekazaritzako lurren prezioen inguruko erreportajea. Euskal Herrian nekazaritzako lurren prezio oso altua dela dio, hirien presioa handiegia delako. Sindikatuaren iritzia eta erakundeen datuak. Nekazaritza lurrak industriak eta eraikuntzak lur onenak eskuratzen dituztela salatu dute laborariek nekazaritza lurraren prezioak. Hego Euskal Herriko nekazariek lur premian daudela salatu dute, lur onenak industriak eta eraikuntzak lortzen dituztela eta beraientzat «lur eskasak eta aldapatsuak geratzen direla».  Egoera erregulatuko duen araudia aldarrikatzen dute.  Nekazaritza belaunaldi berririk gabe geratzen ari dela gauza jakina da, baina hori ez da etorkizunera begira duen gabezia bakarra. Izan ere, nekazaritza lurrik gabe geratzen ari dela salatu du EHNE Euskal Herriko Nekazarien Elkartasunak. Lur egokienak industriak eta eraikuntzak eskuratzen dituztela diote eta laborarientzat geratzen direnak «eskasak eta aldapan daudenak» izan ohi direla. Izan ere, eraikuntzarako edo industriarako egokiak diren lurren prezioak berehala igotzen dira, eta nekazari gehienen poltsikorako gehiegi izan ohi da.  Lurra funtsezkoa da nekazaritzarentzat, bere etorkizuna hari lotua baitago; lurraren falta ikusita, beraz, asko dira etorkizuna ere beltz ikusten dutenak. «Lur faltak nekazaritza intentsiboa bultzatzen du azaldu du Belen Fernández EHNEko abokatuak eta hori erabat kaltegarria da etorkizunerako».  Lur falta Hego Euskal Herri osoko nekazariek nabari badute ere, egoera aldatu egiten da lurralde batzuetatik besteetara, bakoitzaren laborantzak ezaugarri bereziak baititu. Araban eta Nafarrroan lur publikoen kudeaketan aurkitzen dute nekazariek arazo gehien. Euren iritziz, lurralde horiek industria eta zerbitzugune bilakatzea da administrazioaren asmoa, nekazaritza lurrak alde batera utziz. «Dena da eraikitzeko aproposa» adierazi du Alfredo Ortiz de Zarate EHNEko lur arduradun sindikalak. «Lurraren ikuspuntu urbanita da orain nagusi», dio. Araba eta Nafarroan lur publiko asko Kontzeju eta Batzorde Administratiboen kontrolpean dago, eta erakunde horietan nekazaritza alorrarekin zerikusirik ez dutenen partaidetza areagotzen ari da besteak beste, hirian bizi baina herrietan etxeak dituztenak. «Lur horiek gehien ordaintzen duenari eskaintzen zaizkio, hau da, industria edo eraikuntzari. Lur komunalak ustiapen txikietarako uztearen filosofia desagertzen ari da», dio Ortiz de Zaratek. Horrez gain, ustiapen handiak martxan jartzen dituztenek ere nekazari txikiari kalte ugari egiten diote. «Errenta jasanezinak ordaindu behar dira eta horrek gazte jendea atzera botatzen du». Egun 2.500 metro koadroko lur eremu bategatik urtero 25.000 pezeta inguru ordaindu behar ditu nekazariak prezioak, noski, nabarmen gora egiten du lur horiek mahastiak badituzte. Lurra erosi nahi bada berriz, prezioa 800.000 edo milioi bat pezetaraino igo daiteke. Kasu onenetan 1.500 kiloko ekoizpena lortu daiteke 2.500 metro koadroko eremuan, nekazariek diotenez. Kiloko 20 pezeta ordaintzen bada, lortutako dirua 30.000 pezetakoa da eta horri 25.000 pezetako errenta kendu behar bazaio... Arrendamenduak, gainera, ez-segurutzat jotzen dituzte nekazariek, asko eta asko ahoz egiten direlako. Uzta baterako egin ohi dira, gainera, kontratu horiek. Izan ere, lurjabe askok nahiago izaten dute kontraturik ez sinatu, lurragatik eskaintza ona jasoz gero errazago saldu ahal izateko.  Segurtasun falta hori dela eta, maizterrak ez ditu etorkizunera begira inbertsioak egiten lantzen ari den lurrean, eta hobetu ordez, lurrak okerrera egiten du. Hiriaren gertutasuna Gipuzkoan eta Bizkaian ere horrelako egoerak ez dira arrotzak, baina kezka bereziak badituzte lurralde horietako nekazariek.  Hiria eta nekazaritzaren mundua elkarren ondo-ondoan daude, eta hori dela eta bien arteko konpetentzia gogorra da. Izan ere, industria eta eraikuntzarekin lehiatu behar dute, eta laborariek diotenez «haiek guk baino diru gehiago dute».  Lurrak erosi edota baserria handitu nahi duten nekazariek oztopo ugari aurkitzen dituzte, «lur eremuak jada etxebizitzaz okupatuta edo okupatzear baitaute», Enrique Gisasola EHNEko bozeramaileak azaldu duenez. Kontuan izan behar da lur eremu bat eraikuntzarako apropostzat jotzen bada, haren prezioa metroko koadroko 80 pezetatik 4.000 edo 5.000raino igo daitekeela. Nekazaritzaren intentsifikazioa areagotzean, ustiapen askok errentabilitatea galtzen dute. Izan ere, janaria, pentsua, kanpoan erosi beharrak asko igoarazten ditu nekazariaren kosteak. «Abeltzainak abereek jan dezaten lurra izango balu, soldata ateratzeko adina egingo luke», dio Gisasolak. Askotan, ordea, ez da horrela. Horrez gain, beste aurkari bat ere izan ohi dute Bizkaia eta Gipuzkoako nekazariek: forestazio politika. «Bizkaiko Foru Aldundiak, esaterako, bi politika kontrajarri jarraitzen ditu arlo honetan», azaldu du Txetxu Nuñez EHNEko nekazari bizkaitarrak. «Alde batetik, abeltzaintza alorrean inbertsio handiak bultzatzen dituzte; baina, bestetik, lur guztia jaten duen politika forestala jartzen dute abian». Izan ere, lur batzuk forestaziorako egokiak direla onartzen badute ere, beste asko nekazaritzari uztea egokiagoa izango litzatekeela uste dute laborariek. Nekazaritzan bizirik irauteko edo gazteentzat lanpostuak sortzeko aprobetxagarriak diren lurretan zuhaitzak landatzen direla salatu dute.  Jubilatu diren nekazariek libre uzten dituzten lurretan burutzen da kasu askotan forestazioa, zuhaitzak landatzea lurrak beste nekazari bati saltzea edo alokatzea baino errentagarriago izan ohi baita. Zenbait kasutan, gainera, lur horiek abandonatuta uzten dira, belaunaldi askoren lana alferrik galduz. Hain zuzen, baserri bateko lur emankorra galdu egiten da erabilpen horrekin jarraitzen ez bada, eta «ez da bi edo hiru belaunalditan bakarrik berreskuratzen», Enrique Gisasolak adierazi duenez. Hori dela eta, Iparraldean abian dagoen interbentzio organo bat sortzea da EHNEren helburua. Horren bidez, lurra soberan duten nekazariak eta lurra behar dutenak harremanetan jarriko lirateke, lurrak abandonatuak gera daitezen saihesteko. Arauaren beharra Nekazarien helburu nagusia, ordea, beste bat da. Lurren erabilpena arautuko duen plana martxan jartzea eskatzen diote Eusko Jaurlaritzari. Izan ere, oraindik onartzeke dago Herrialdekako Plan Agroforestal Sektoriala. «Lur bakoitzaren erabilpena zehaztu beharko litzateke; lur hau basogintzarako, bestea nekazaritzarako edo eraikuntzarako... Egungo anabasa konpondu egin behar da», azaldu du Gisasolak plan horren beharra azpimarratzerakoan. Plan hori indarrean jartzen den bitartean, dena den, hainbat udalekin lanean ari dira, Arau Subsidiarioen bidez nekazaritza lurrak babes ditzaten.  Batzuek, jada, erabaki garrantzitsuak hartu dituzte. Bizkaian, esaterako, Karrantzan lur publikoak nekazariei uzteko erabakia hartu zuen Udalak eta egun 400 ustiapen daude martxan.  Lurraren antolaketan Administrazioaren sentsibilitatea ezinbestekoa dela uste dute laborariek. «Holandako eredua jarraitu beharko litzateke», dio Ortiz de Zaratek. «Uholde arazo ugari dituen lur eremu urria kudeatu behar dute, eta hori dela-eta gogoz zaintzen dute lur hori. Lurra lantzeko eran, martxan dauden ustiapenen errespetuan... nabaria da erakunde publikoen eta agente kapitalisten sentsibilitatea».  Eta adibide gisa, honako datuok ematen ditu: «Jaurlaritzak hektarea bakoitzeko 7.000 pezeta ordaintzen dizkie Arabako ekialdeko lautadako nekazariei pestizidak ez erabiltzeko.  Produktu horiek erabiltzea, ordea, errentagarriagoa da laborariarentzat, 7.000 pezetarekin ez baitoa inora. Holandan, berriz, izugarrizko dirutzak ordaintzen dizkiete nekazariei». Hektarea baten batez besteko prezioa (milaka pezetatan): Aragoi: 365 Extremadura: 446 Gaztela eta Leon: 534 Katalunia: 821 Madril: 624 Gaztela Mantxa: 639 Murtzia: 866 Nafarroa: 954 Kantabria: 1.399 Errioxa: 1.531 Asturias: 1.539 Andaluzia: 1.610 Balear irlak: 1.913 Valentzia: 1.997 Kanariar irlak: 2.690 EAE: 4.555*1999ko datuak. Iturria: Espainiako Nekazaritza Ministerioa      