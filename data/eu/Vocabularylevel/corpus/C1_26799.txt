Docutec Sendagairik onena, barrez lehertzea Barre egitea osasunarentzat zein ona den azaltzen du erreportaje txiki honek. Inguruko ikerketen datuak ematen ditu. Ikastaro berezi batzuen berri ere ematen du. M. GARMENDIA/Erredakzioa Adituek diotenez, gero eta barre gutxiago egiten dugu gizakiok. Hala ere, ongizate fisikoari eta mentalari eusteko barrea ezinbesteko sendagaitzat jotzen du mediku ugarik. Euskal Herrian ere barre egiten ikasteko hainbat ikastaro eskaintzen ari dira azkenaldian.  5 minutu barrez. 45 minutuko jarduera fisikoaren eragin bera du. 20 segundoko algarek hiru minutu arraunean egiten den ariketa aerobikoa eragiten dute.   15î100 barre bitarte. Hori da egungo gizaki helduek egiten duten barre kopurua eguneko. Haurrak, aldiz, zazpi urtera arte 300 egitera iristen dira. 1930. urtean helduen batez besteko barrea 19 minutukoa zen; 1990ean, 3 minutukoa.  180 barre mota. Barre zintzoa da onena. Beldurrarekin zerikusia duten barreak ere badaude.  400 gihar. Mugitzen dira gorputz osoan barre egitean, masaje orokorra emanez.  Bronkioak eta birikak ireki. Egoera arruntetan 12 bider minutuko hartzen dugu arnasa; barre egitean 24raino iristen gara. Kanporatzen dugun aireak 100 km/h abiadura izan dezake.  Bihotzekoari aurre egin. Azken ikertetek diotenez, barre egiten ez dutenek bihotzeko gaixotasunak izateko arrisku gehiago dute.  Azala oxigenatu. Aurpegiko zimurrei aurre egiten die barreak.  Ongizate sentsazioa. Adrelanina askatzen da eta eragin analgesikoak dituen endorfina hormonak sorrarazten ditu. Lasaitasuna eta jarrera baikorrak nagusitzen dira, estresa ahaztuz. Barre egitea: horixe da gure osasuna zaintzeko eta hobetzeko egin dezakegun kirolik onena. Gelotologoek îbarrearen eragin terapeutikoak ikertzen dituzten adituekî diotenez, ongizate fisiko eta mentalari eusten dion funtzio biologikoa da barrea. Haien iritziz, barre egitea ez da txantxetako gauza, birikak, nerbioak, bihotza eta gorputz osoa martxan jartzen duen jarduera aerobikoa baita. Izan ere, bost minutuz barre egiteak 45 minutuko jarduera fisikoaren eragina du. Lasaitzeko eta depresioari zein estresari aurre egiteko ere ez omen dago barrea bezalakorik. Gizakiaren ezaugarria izan arren, ia desagertzear dagoen jarduera bihurtzen ari da barrea azken urte hauetan. Denboraren eta bizimoduaren aldakataren poderioz, gero eta barre gutxiago egiten dugula diote gelotologek. Barre Berrikuntzaren Nazioarteko Elkartearen ikerketaren arabera, 1930ean egunean 19 minutuz egiten zuten barre helduek, batez beste; 1990ean, aldiz, batez besteko barrea hiru minutukoa besterik ez zen. Adituen iritziz, barre egitea ahazten ari zaigu gizakumeoi, eta jarduera hori berriro berreskuratzeko eta barrea terapia moduan erabiltzeko, barre egiten irakasten duten hainbat ekimen burutzen ari dira munduan zehar. Gure artean ere gero eta ezagunagoa da barreterapia. Hori dela eta Bartzelonako BarreîEskolaren laguntzarekin Gipuzkoan sortutako Barre Adimentsuaren Eskolak zenbait barreîtailer egin ditu jada Euskal Herriko herri, hiri eta enpresa ugaritan. Eskola bitxi hau osatzen duten Mari Luz Lurbek, Ana Oterok eta Barat Martínek barrez lehertzen erakusten diete ikasleei. Beste hainbat psikologok ere barre ikastaroak ematen dituzte Euskal Herrian zehar. Haur bilakatu Ikasleak barrez jartzeko ez dute txisterik kontatzen Barre Adimentsuaren Eskolako irakasleek. Ana Oterok azaldu duenez «gure tailerretan ez dugu txiste beharrik. Gizakumeok barrea ezinbestekoa dugu, baina gure egungo bizimoduan nagusi diren kezkek eta presek ez digute barre egiten laguntzen. Kezkatuta eta presaz bizi gara, eta egoera horrek haserre uzten gaitu. Haserreak barre egiteko gaitasuna kentzen digu. Jarrera horien eraginez bakoitzak barruan daraman barrea irtenbiderik gabe, erabat blokeatua, geratzen da, eta barre hori kanporatzea eta berreskuratzea da gure helburu nagusia. Barrea kanporatzeko gorputza prestatzea da lehenengo eginkizuna. Hainbat ariketaren bidez gure gorputzaren blokeoa askatu behar dugu. Izan ere, gorputza eta burua lasai uzten ditugunean barrea gorputz osora hedatzen baita, gihar eta organo guztiak lanean jarriz. Bestalde, talde jokoek elkar ezagutzea eta adiskidetzea ahalbidetzen dute. Barre egiteko ariketak ere egiten ditugu, ez baita berdina barre egitea ja, je, ji, jo edo ju erabiliz». Barregarri geratzeari zenbaitek dion beldurrari aurre egitea ezinbestekotzat jotzen du Barat Martinek barrea berreskuratzeko. «Ezezko emozioak gordeta ditugun txoko ezkutuetatik atera behar ditugu eta gorputz ariketak eta talde jarduerak lantzea lagungarria da oso. Bakoitzak barruan dugun haurrari tartea utzi behar diogu, eta haurrak bagina bezala jolasari ekiten diogu gure taldeetan, barregarri geratzeko sentimendua alde batera utziz. Zenbait kulturatan barre egitea debekatuta zegoen. Gure artean ere barre asko egiten zuen lagunari deabruak hartua zegoela esan ohi zitzaion. Gaur egun, barregarri ez geratzeagatik, eskua aho aurrean jartzen du zenbaitek barrea ezkutatzeko eta algara gehiegirik ez egiteko. Jarrera hori îbarreari eustea, alegiaî ez da batere ona ez osasun fisikorako ez mentalerako. Barrez lehertzea da sendagairik erakargarriena, osasuntsuena eta merkeena». Eragin terapeutikoak Gipuzkoako Barre Adimentsuaren Eskolako arduradunek diotenez barreak eragin mekaniko eta neuroendokrino zuzenak ditu. «Alde batetik, barre egitean 400 gihar mugitzen ditugu, gorputzari masaje orokorra eskainiz eta azala oxigenatuz. Bizkarrezuraren artikulazioak eta ornoak luzatu egiten dira; arnasa hartzeko prozesua hobetu egiten da, birikek hamabi litro aire mugitzen baitituzte barre egiten dugunean înormalean baino bi aldiz gehiagoî. Digestiorako, zirkulaziorako eta, batik bat, bihotzerako ere oso mesedegarria da barre egitea, bihotzekoa prebenitzeko eragingarria dela frogatu baita. Bestalde, barrearen eragin analgesikoak eta lasaigarriak garrantzitsutzat jotzen dituzte adituek, endorfinak eta kortisol deituriko hormonak sorrarazten baititu, besteak beste. Ameriketako Estatu Batuetako eta Europako hainbat herrialdetako ospitaletan barreterapia erabiltzen dute gaixo heldu zein gazteekin, Mugarik Gabeko Pailazoak erakundearen laguntzari esker». Hori dela eta, Marylandeko Unibertsitateko Ospitaleko (AEB) kardiologoek 2000. urteko azaroan egindako ikerketaren arabera, bihotzeko gaixotasunik zuten lagunek gaixorik ez zeudenek baino %40 bider gutxiago egiten zuten barre. Haiek ziotenez «umore onak eta barreak bihotzekoa prebenitu egiten dute». UCLA Unibertsitatean ere barrearen eragin terapeutikoak ikertzen ari dira, eta lanean diharduten adituak proposamen bitxia aztertzen ari dira zenbait ospitaletan martxan jartzeko: umorezko film eta telesaio klasikoak tratamendu bezala erabiltzea minbiziari aurre egiteko kimioterapia hartzen ari diren heldu zein haur gaixoekin. Gaixo egon edo ez egon, edonorentzat dela ona barrea diote Barre Adimentsuaren Eskolako irakasleek. «Gure ikastaroetara etortzen diren lagun gehienek ez dute inongo gaixotasunik. Estresa, egonezina, tristura edo aldatzeko nahiak direlaîeta ikastaro eta tailer hauetan egon ostean aurpegi, barre eta jarrera berriekin ateratzen dira. Bizitzaren eta egoera guztien aurrean alde baikorra aurkitzen ere saiatzen dira. Barre egiteak bestelako ikuspegia ematen dio norberari. Gainera, barreak duen eragin baikorrak besteak ere kutsatzen ditu. Zorionez, barrea kutsakorra da oso».