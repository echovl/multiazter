Docutec Globalizazioa, bioteknologia eta baliabideen eta irabazien banaketa Biztanleen %79 herri pobreetan bizi diren arren multinazionalak ipar hemisferiora begira daudela salatu du Zabalok. Patxi Zabalo«Behar dena barik, errentagarria izan daitekeena ikertzen dute gaur egun» (P. Zabalo EHUko ekonomia irakaslea eta Hegoa erakundeko kidea da)   Patxi Zabalok Ekonomia Aplikatua irakasten du Euskal Herriko Unibertsitatean. Atzo Globalizazioa, bioteknologia eta baliabideen eta irabazien banaketa zuzena izenburuko hitzaldia eskaini zuen Sarrikoko campusean, Bilbon, zuzenbidea eta giza genomaren inguruko jardunaldien barruan. Munduko Merkataritza Erakundeak multinazionalentzako joko eremu egokia prestatu duela dio Zabalok. Bioteknologia panazea gisa aurkezten digute sarri. Gosetea amaitzeko balioko duela esaten da. Bat al zatoz? Ez da panazea, inondik inora. Bioteknologia lagungarri izan daiteke, baina ez du gosetea amaitzeko balioko. Hala, ni ez nator bat hemen esan dutenarekin. Iruditzen zait gaur egun ekoizten ditugun elikagaietatik mundu osoak jan dezakeela. Ez dut uste jana falta denik. Kontua da jateko hori ez dela behar bezala banatzen. Bestalde, ipar hemisferiokoen elikatzeko ohiturak ez dira batere iraunkor. Guk hemen behi okela asko jaten dugu, eta behi horiek hazteko larre eremu zabalak behar dira. Eta behiak hazteko soja edo koltza erein beharko dugu, arroza edo dilistak erein ordez. Edozelan ere, horrekin ez dut esan nahi teknologia baztertu behar dugunik. Esan nahi dut daukaguna ondo banatuta arazo asko konpon ditzakegula. Bioteknologia eta baliabide genetikoak. Zer zerikusi du globalizazioak guzti honetan? Azken hiru hamarkadetan ezagutzaren pribatizaziorantz jo dugu, eta, orain, berez zerbitzu publikoak izan beharko luketenen kontura negozioa egiten dugu. Patente bioteknologikoak gutxi batzuen diru zorroa betetzeko sortu dira azken batean. Hau da, lehendik ere errentagarritasun handia zuten enpresen mesederako. Enpresa horiek izan ziren, hain justu ere, 1988. urtean, Munduko Merkataritza Erakundearen estatutuak idazten ari zirenean, patenteak gehiago babesteko eskatu zutenak. Hala, Munduko Merkataritza Erakundeak multinazionalentzako joko eremu egokiena prestatu zuen. Aukera eman zien multinazionalei edozein herrialdetan inbertitzeko, eta izaki bizidunak patentatzeko. Aukera guztiak aprobetxatuz gero bioteknologia ona izan daitekeela esan duzu, baina dauden interes ekonomikoak ikusita gaitza dirudi etekin osoa ateratzea. Bioteknologiak aukera asko ematen ditu, baina ez dira aukera horiek guztiak aprobetxatzen. Izan ere, dirua inbertitzen dutenek konpainia pribatu handiek irabazi ekonomikoak nahi dituzte, ez besterik. Lasai asko ari dira, gainera, guk erraztasun guztiak eman dizkiegulako. 'Ez dut ulertzen zergatik dagoen orain, duela hogei urte baino ikerketa publiko gutxiago', esaten dute sarri zientzialariek, ulertu ezinda. Bada, sinplea da. Merkatuaren logika beste bat da: pribatizazioa. Ez gara Ongizatearen Europa deitzen genuen hartan bizi; ez gara zerbitzu publikoen garaian bizi, pribatizazioaren aroan baizik. Ez da, beraz, behar dena ikertzen. Behar dena barik, errentagarria dena ikertzen dute egun. Farmazia etxeek, esaterako, ez dituzte pobreek izaten dituzten gaixotasunak ikertzen. Garatzeko bidean diren herrialdeetan bizi dira munduko herritarren %79, baina farmazia industriak ez du sosik gastatuko malariaren kontrako botika bat egiteko. Izan ere, txertorik eraginkorrena lortuta ere, oso irabazi txikiak lortuko lituzke, jende horrek ez duelako botikak erosteko dirurik. Loditasunaren kontrako botikak, kosmetika gaiak... Horiek ematen dute dirua. Ameriketako Estatu Batuetan, Europan eta Japonian salduko diren produktuak baino ez dira errentagarriak. Eta ez dugu ahaztu behar osasuna zaintzea oinarrizko eskubidea dela. Bioaniztasuna ondo zaindu duten herrialdeetara jotzen dute baliabide biologiko horien bila; garatzeko bidean diren herrialdeetara. Horiek gordetzen jakin duenak ez al du irabazien zati bat merezi? Bai, noski. Farmazia industriak, baina, hazia edo landarea patentatzen du. Haxixa, esaterako. Baina landare horrekin egiten diren pilulekin irabazten duten dirua ez da Marokoko nekazarientzako izango, pilula horiek merkaturatu dituen konpainiarentzat baizik, Merxentzat kasu honetan. Posible al da herrialde horien jabetza eskubidea tokian tokiko legedi batekin arautzea? Edo beharrezko ikusten duzu nazioarteko ikuskatzaile talde bat izatea? Patenteak, autore eskubideak eta horiek guztiak Mendebaldeko kontuak dira. Indigenen eskubideak, aldiz, taldekoak dira gehienak. Urteetan egon dira gauzak modu batera egiten, baina ez daudenez gu bezala antolatuta, haien eskubideak ez dira aintzat hartzen. Hori da arazo nagusia. Hitzarmen bat badago egon halako gauzak zaintzeko, baina ez du Munduko Merkataritza Erakundearen jakintza eskubidearen inguruko hitzarmenak adinako indarrik. Horregatik esaten dut Munduko Merkataritza Erakundeak biopirateria legeztatu baino ez duela egin. Zelakoak dira egun sinatzen diren kontratuak. Egokiak al dira? Oso kontratu gutxi sinatu dira, eta sinatu direnak oso engainagarriak izan dira. Costa Ricako Gobernuak sinatu du halakoren bat enpresa batekin, baina ezin dezakegu esan oso kontratu justua denik. Irabaziak ez dira inondik inora modu zuzen eta bidezkoan banatzen. Patentatutako landare horrek sekulako etekinak eman diezazkioke multinazionalari. Nekazariek edo landare hori zaindu dutenek, baina, huskeria jasoko dute. Kontua da ez zaiela behar beste informazio ematen kontratua sinatu aurretik. Produktuaren benetako balioa ezkutatu egiten dute beti enpresek. Zirtzilkeria balitz moduan erosten dute multinazionalek, nahiz jakin urtebetera dirutza handia jasoko dutela hari esker. Interesdunek zehazten dute beti balioa, merkatuko trikimailuak ondoen kontrolatzen dituztenek. Botika markadun horiek gero urrearen prezioan saltzen dira, ikerketan inbertitu dutenagatik ustez. Errentagarritasun handieneko enpresen zerrendan lehenengo postuan mantendu da farmazia industria urte askoan. Enpresek ikerkuntzan gastatzen dutena errekuperatzeko sortu ziren berez patenteak, baina kontua da ez dutela ikerkuntzan horrenbeste inbertitzen. Ikerkuntzara bideratzen dutena baino askoz diru gehiago bideratzen dute egun marketin kanpainetara. Horrexek garestitzen ditu horrenbeste botikak. 2000. urtean, Estatu Batuetako farmazia konpainia handienek, ikerketarako baino %81 behargin gehiago kontratatzen zituzten marketin alorrerako. Joera hori mantendu da. Hobeto esanda, gero eta gehiago inbertitzen da marketin eta publizitate kanpainetan. Eta hori ikerketaren kalterako da.