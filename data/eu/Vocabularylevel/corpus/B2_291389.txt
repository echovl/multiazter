Docutec Osakidetzan ebakuntza egiteko 18 hilabete zain egon behar Eusko Jaurlaritzako Osasun Saileko arduradunek benetako datuak ezkutatzen dituztela eta «marketin politika» egiten duela salatu du ELAk. Itxaron-zerrendei buruz Osakidetzak zabaltzen dituen datuak «gezur hutsak» dira. Horixe azaldu zuen atzo ELA sindikatuak. Horretarako, azkeneko lau hilabeteetan bere kabuz bildutako datuak erabili zituen. Osakidetzak dio 60 egun baino gehiagoko itxaron-zerrendak saihestu nahi dituela, eta bere batez bestekoak kopuru horren ingurukoak direla ospitale guztietan. ELAk, ordea, oso bestelako datuak ditu esku artean: gaixo bat sei hilabete eta urte eta erdi artean egon daiteke ebakuntza baten zain Osakidetzan. ELAk dituen datuak eta Osakidetzak jakinarazten dituenak ez dute inolako zerikusirik. Sindikatuak urte eta erdiko itxaronaldia aipatzen duenean, familiako medikuarengana lehenengo aldiz joandako egunetik aurrerakoa hartzen du kontuan; tartean daude mediku espezialistari egindako bisita eta, beharrezkoa den kasuetan, egin beharreko froga osagarriak. Osakidetzak aurretiazko pauso horiek ez ditu kontuan hartzen bere batez bestekoak egiteko ebakuntzetarako itxaron-zerrendak bakarrik hartzen ditu kontuan, baina atal horretan dauden aldeak ere nabarmen-nabarmenak dira. Adibide bat jartzearren: Gurutzetako ospitaleko kirurgia orokorreko itxaronaldia 58 egunekoa da Osakidetzaren arabera; ELAk dio urtebete itxaron behar dela. Bere datuak «makillatzeko» Osakidetzak egiten duen ahalegina azpimarratu zuen Izaskun Garikano ELAko Osakidetzaren arduradunak. Azaldu zuenez, emandako datu horiek guztiak «marketin politika baten fruitu» dira. Izan ere, itxaron-zerrendetan neur daiteke osasun sistema baten eraginkortasuna, eta, horretaz ohartuta, ahalik eta datu onenak ematen ahalegintzen dira Osakidetza eta Eusko Jaurlaritzako Osasun Saileko arduradunak, ELAkoaren hitzetan. «Azken helburua gauzak ondo dihoazen itxura ematea da». Dauden itxaron-zerrendek «Osakidetzan dagoen giza eta material baliabiderik ezaren ondorioak» direla adierazi zuen Garikanok. Osakidetzak arazo horien berri aspalditik daukala esan zuen, eta horren adibide gisa jarri zuen autokontzertazioa izeneko sistema. Sistema horren arabera, medikuek beren ordutegitik kanpo ebakuntzak egiten dituzte, eta gero, ebakuntza hori zerbitzu mediku gisa kobratzen dute. «Tresna makur eta alferrikakoa dela ikusi da», agertu zuen. Baita zenbait ospitaletako langileek egindakoa gogoratu ere: lanorduetan ez dute ebakuntza askorik egiten lanordutik kanpo egiteko eta aparteko dirua jasotzeko. Horrezaz gainera, aspaldian bada Osakidetzan salatu beharreko joera bat, ELAren iritzian: Osakidetzak berak itxaron-zerrendetan dauden herritarrei deitzen die eta nahi badute zentro pribatu batean hamabost eguneko epean ebakuntza egin ahal diezaioketela agertzen diote. Horrelako joera izatea «oso larria» dela esan zuen Garikanok, zentro pribatuetako kontrola ez dagoelako erakunde publikoen eskuetan, eta, orokorki, baliabideak eta lan baldintzak «oso eskasak» direlako. «Garbi daukagu hori osasun publikoaren desegite eta pribatizazio politika dela». Osakidetzak dioenez, aurten ebakuntza gehiago Urteko lehenengo bi hilabeteetan iaz baino %36 ebakuntza gehiago egin dituela esan zuen atzo Osakidetzak. Iaz urtarrilean eta otsailean 11.660 ebakuntza egin zituzten . Aurtengo lehenengo bi hilabeteetan, ordea, 15.583 izan dira. Era berean, ebakuntza gehienak goizeko txandan egin direla azpimarratu zuen (12.689 goizean eta 3.124 arratsaldean); hau da, sendagileen lan orduetan. Jarduera handitze horrek itxaron-zerrendetan oso eragin ona izan duela nabarmendu du Osakidetzak. Itxaron-zerrendetan dagoen gaixoen kopurua %7,5ekoa izatetik %7,2ra izatera igaro da. Itxaronaldiaren batez bestekoa iazkoa baino lau egun gutxiagokoa da.    Kirurgiako itxaron-zerrendak, ELAren arabera GURUTZETAKO OSPITALEA Kirugia orokorra: Urtebete. Hodietako kirurgia: Ez dago zerrendarik. Masail-aurpegietako kirurgia: 3 hilabete. Traumatologia: 6-8 hilabete. Urologia: 2 urte (basektomiak). Ginekologia: Ez dago zerrendarik (pribatizatuta). Oftalmologia: 6 hilabete. Otorrinoa: Ez dago itxaron zerrendarik. DONOSTIAKO OSPITALEA Kirugia orokorra: Urtebete. Hodietako kirurgia: 4 hilabete. Masail-aurpegietako kirurgia: 6 hilabete. Traumatologia: kirurgia txikia, 3 hilabete; kirurgia handia, urtebete. Urologia: Urtebete (basektomiak). Ginekologia: 2 hilabete. Oftalmologia: Kataratak, 3 hilabete; Bitrectomiak, 2. Otorrinoa: 4-6 hilabete. TXAGORRITXUKO OSPITALEA Kirugia orokorra: 6-8 hilabete. Hodietako kirurgia: Urtebete. Masail-aurpegietako kirurgia: Ez dago espezialitaterik. Traumatologia: Urtebete. Urologia: 18 hilabete (basektomiak). Ginekologia: 3 hilabete. Oftalmologia: 3 hilabete. Otorrinoa: 3 hilabete. BASURTUKO OSPITALEA Kirugia orokorra: Onkologia, hilabete; larrialdi gabekoa; urte eta erdi. Hodietako kirurgia: 3 hilabete baino gehiago (pribatura desbideratzen ari dira). Masail-aurpegietako kirurgia: 2-6 hilabete. Traumatologia: Kirurgia txikkia sistema pribatura desbideratzen ari dira; kirurgia handirako, urtebete. Urologia: 6 hilabete. Ginekologia: 4 hilabete. Oftalmologia: 6 hilabete, presazkoa bada. Otorrinoa: 4-5 hilabete, pribatura desbideratzen ari dira.