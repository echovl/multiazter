Docutec Elezahar bat Ingalaterrako elezahar batek kontatzen du, behin Jacken ama hil zorian zegoela, bere semea ondoko hondartzara jaitsi omen zen, tristurak beratzera. Bat-batean, andre-mamu luze argala hurreratu omen zitzaion kapa beltzez jantzia aurpegi estaliz. J.M.MENDIZABAL/   «Beanstalk Borda non duk, mutiko?», galdetu omen zuen. Eta: «Nork nahi du jakin?», Jackek ere galdetu, bere bizitokia izaki dama-mamuak aipatu hura. «Heriok», erantzun omen zion. Jackek orduan, sinetsiko ziola esan zion, baldin eta botella txiki batean sartzeko gauza bazen. Herio bildu-bildu egin, eta botella txiki baten barrura sartu omen zen. Jack, Herio mendean hartu zuela eta, pozak txoratzen itzuli zen etxera. Ama erabat sendaturik topatu zuen han, eta jateko amorratzen. Jan bila hasi zen mutikoa. Animaliarik hiltzen ez inon, ordea; barazkirik ere baratzetan ernetzen ez Egunak aurrera eta ezer hiltzen ez, ezer biltzen ez, denak zeuden geroz eta goseago. Geroz eta euli, arkakuso, zorri eta gainerako gehiago ageri zen nonahi. «Hau guzti hau harrigarria duk oso», esan zuen amak. «Zer egin duk ?!». Jackek dena kontatu zion. «Herio botellatik atera egin beharko duk, hortaz», amak, eskarmentuaren etsipenean. Botella zabaldu, eta hala esan omen zion kapa beltzeko andre-mamu luze argalak Jacki: «Ez nauk ni biziaren arerioa; ni izan ezean, bizirik ez lukek. Txanpon baten bi aldeak gaituk, egia bat beraren bi aurpegi: bata ez duk bestea gabe». Eta joan egin omen zen. Jack mutikoa, berriz, atzera hondartzan jarri omen zen olatuen joan-etorriei begira. Handik gero etxera itzultzean, ama besaulki kulunkarian, haren eserlekurik kutunenean topatu omen zuen, aurpegia bare-bare zuela, hilotzik. (Tim Bowley).  