Docutec Sorkun euskara-ikasle Oreretakoa da Sorkun eta amaren familia, berriz, Lekeitiokoa. Hala ere, Beraun auzoan bizi zirela, euskara galdu zuen. 17 urterekin Kashbad taldearekin euskaraz abesten hasi zen eta hiru disko atera zituen taldeak Esan Ozenki eta Metak diskoetxeekin. Horrez gain, Fermin Muguruzaren taldearekin lauzpabost bira egin zituen munduan zehar. 2003an, baina, bakarkako ibilbideari ekin zion, eta Sorkun izenpean hiru disko kaleratu ditu. Gerora, akustikoan aritu izan da; eta aspaldi honetan, baxu elektrikoa eta bateria ere sartu ditu. Zein da zure familia hizkuntza? Hasiera baten euskara zen, baina galdu egin genuen eta nik eskolan gaztelaniaz ikasi nuen. Noiz erabaki zenuen euskara ikastea? 17-18 urterekin Oreretako AEKn eman nuen izena, eta gero Ondarroan barnetegi bat egin nuen. Nik euskara apur bat banekien, baina lotsa handia ematen zidan askatzeak eta jendearekin hitz egiteak. Gainera, nire ingurua euskalduna zen eta konplexu handiak nituen. Zergatik hartu zenuen erabakia? Kashbadekin euskaraz idatzi eta abesten genuen, baina ez nintzen oraindik euskaraz askatzen. Nik euskaraz lasai hitz egin nahi nuen, nik hitzak hobeto idatzi, inguruagatik, nire hizkuntza zelako...  Eta Fermin Muguruzak eman zidan azkeneko bultzada ikasten hasteko. Euskaltegian ikasitakoa al zara? Bai, Oreretako AEKn ibili nintzen. Oso giro ona genuen eta batez ere hitz egiten genuen. Gainera, eskolaz aparte, mintzapraktika taldea osatu genuen eta horri esker hizketan askatzea lortu nuen. Gero, Ondarroako barnetegira jo nuen eta han Huajolotes taldeko Gavilanekin batera ikasi nuen. Oso ondo pasa genuen eta asko ikasi nuen. Euskararen irakaskuntzan, zer da zuretzat zailena eta zer errazena? Zailena gramatikaren ikuspegitik, gaztelaniarekin alderatuta esaldiaren ordena aldatzen dela. Horregatik, esaldi luzeetan galdu egiten naiz ni, eta liburuak irakurtzea zaila egiten zait. Euskaraz abestea, berriz, askoz errazagoa da niretzat. Beste hizkuntzarik ba al dakizu? Gaztelaniaz gain, ingeles apur bat ere hitz egiten dut, baina nahiko maila eskasa daukat. Horrez gain, bitxikeria moduan, japonieraz eta arabieraz ere abestu izan dut. Nolako hizkuntza da euskara? Oso musikaltasun berezia dauka. Hizkuntza zaila da, oso berezia eta aberatsa ere bai. Zer esango zenieke euskara ikasi nahi dutenei? Ikastera animatzeko, eta oso garrantzitsua dela mintzapraktikako talde bat lortzea. Nahiz eta gramatika ikasi, Euskal Herrian kaleko euskara hitz egin behar da. Nire beldurra da batuarekin euskalkiak galtzea.  