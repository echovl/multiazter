Docutec A+B=C Amaia bi gizonekin ateratzen ari zen aldi berean. Gogorra zen halako bizimodua eramatea, eta hala esaten zien bere lagunei detaileak entzun nahi zituztenean: ez pentsa, gogorra da bizimodu hau. Kasualitate handiz gertatu zen dena. A ezagutu zuen eta bi astetara B-rekin egin zuen topo. Eta biak maite zituela sentitu zuen lehenengo momentutik. Noski, A-k ez zekien ezer B-ri buruz, eta B-k ere ez zekien A-ren existentziaz. Horregatik kontu handiz ibili behar zuen Amaiak, egoera hori mantendu ahal izateko.   -         Non zinen atzo? Hamaika aldiz deitu zintudan! -         Medikuarenean, maitea. -         Non zinen atzo? Hamaika aldiz deitu zintudan! -         Gurasoak bisitatzen, maitea.                Makina bat gezur esan behar zituen Amaiak egunero, baina arrazoi on batengatik. Bi gizon haiek merezi zutelako. Biak maite zituelako.                A-k gorputz bikaina zuen eta begi berdeak. Hiriko jatetxe hoberenak ezagutzen zituen eta beti eskatzen zituen plater frantziarrak azentu egokiaz. Asteburuetan bere kostaldeko etxera gonbidatzen zuen. Banketxe sukurtsal bateko zuzendaria zen eta gehiegi gustatzen zitzaizkion emakumeak batekin ezkontzeko.                B intelektuala zen. Idazlea. Eta tesi bat bukatzear zegoen. Ez zuen dirurik. Ez eta kostaldean etxerik. Baina lau sosekin afari ederrak prestatzen zituen: izen konkreturik gabeko platerak. Batzuetan bigarren eskuko poesia liburuak oparitzen zizkion. Askotan eskatu zion berarekin ezkontzeko. Kasu horietan Amaiak "eskerrik asko" erantzuten zion eta musu bat ematen zion bekokian. B konformatzen zen.                Batzuetan Amaiak pentsatzen zuen ezingo zuela A maite B maite gabe. Eta A maitatzeari uzten bazion B-renganako amodioa ziplo birrinduko zela ere bazekien. Batzuetan penatu egiten zen A eta B bi pertsona zirelako, bi gorputzekin, bi ahoekin, bi denborekin. Pertsona bakarra balira dena errazago izango litzateke.              Behin libreta bat erosi zuen eta bertan idatzi:                                       A+B=C * www.blogak.com/katixa/    