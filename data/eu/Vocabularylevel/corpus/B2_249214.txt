Docutec Astean behin zinemara: Mercedes Alvarezen "El cielo gira" Mercedes Alvarez bere jatorriaren bila dabil pelikularen bidez. Bere haurtzaroko giroa ulertzen saiatuko da, lurra ez dela aldatzen ikusiko du, lurrak milaka gertakari ikusi dituela konturatuko da, eta lurrarentzat 1000 urte hutsaren hurrengo direla ia eternitatearen joanean. Hemengo jendeak pelikula bat egin dadin dirua jartzen badu, esan liteke pelikula hori hemengoa dela? Hori horrela bada, esan daiteke Soriako Mercedes Alvarezen pelikula hemengoa dela, Hego Euskal Herriko bi gobernuek dirua jarri dutelako, eta Txepe Lara ekoizle nafarrak ere bai. Gaia, pertsonaiak, horiek Gaztelakoak dira, nahiz eta, pelikula askotan bezala, zoko jakin bati buruz ari direnean, istorioek zokokeria hori gaindituz, mundu osoan ulergarri diren sentimenduez diharduten.Hamabost bizilagun dituen Soriako herrixka ordeka bat ageri da El Cielo Gira-n. Han jaiotako azken umea, Mercedes Alvarez bera. Eta jaiotza honen ondotik, tantaka-tantaka husten joan da herria. Umore puntua galdu ez duten zahar etsitu batzuk besterik ez dira gelditzen herrian. Herria, mendez mende bizirik iraun duena, hiltzera doala badakite. Mercedes Alvarez bere jatorriaren bila dabil pelikularen bidez. Bere haurtzaroko giroa ulertzen saiatuko da, lurra ez dela aldatzen ikusiko du, lurrak milaka gertakari ikusi dituela konturatuko da, eta lurrarentzat 1000 urte hutsaren hurrengo direla ia eternitatearen joanean. Eta hutsarte horretan bizi dira gizakiak eta animaliak, indusmakinak eta dinosauroak, kastro herrixka zeltarrak eta haize-errotak, harkaitzak eta gazteluak, haizeak eta lainoak. Guztia da elkarren osagarri, eta hutsarte horrezaz gaindiko giroa sortzen dute. Begirada ahalkea du zuzendariak, kamara aurrean igarotzen ikusten du dena, ez du inoren bizimoduan hatzaparrik sartzen, lekuko huts da. Aurrean du dena: hitzak, itzalek zoruan utzitako arrastoak. Nahiz eta propio baliabiderik erabiltzen ez duen inor hunkitzeko, aspaldi ez bezala hunkitu nau Alvarezen filmak. Denboraren joana sentitu nuen, ezabaezina den lur horrek zentzua, zeresana nola ematen dion gure biziari, orain milioika urte dinosauroek eman zioten legez, edo egun batez gizaki bihurtu nahi izan zuen haritz zaharrak eman bezala, edo itsutzear dagoen herriko pintorea den Pello Azketak ozta-ozta margotutako lanek ematen dioten gisara. Ia saleroste hutsera jarria dagoen zineman dokumentalek ere badute beren tartea gaur egun, eta gaitzerdi. Balia dezagun, beraz, gaur-gaurko bolada hau hunkituko gaituen pelikula honetaz gozatzeko, eta hausnartzeko bide bihur dezagun José Luis Guerinen 'En construcción' dokumental hura bihurtu genuen bezala. Zeren dena esan behar baita, haren oinordekoa edo da soriarraren filma. Izan ere, Mercedes Alvarez izan zen 'En construcción' haren muntaia egin zuena.