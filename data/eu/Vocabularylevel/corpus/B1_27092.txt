Docutec Hiri-tribuak ere gero eta gehiago dira Modari buruzko artikulu zabalago baten atala. Bertan hirietako tribuak aipatzen dira. Bereziki Bartzelonan udaltzaingoak egin duen 19 tribuen zerrenda. Paradoxikoa den arren, hiri-tribuena hiri-modari erabat loturiko fenomenoa da. Hiri-moda zenbat eta indartsuagoa izan hiri-tribuak orduan eta gehiago dira. Hiri-moda jaun eta jabe bilakatzen ari den honetan, izugarri hazten ari da, ondorioz, hiri-tribuen kopurua. Hiri-tribuetako kideek muzin egiten diote itxura tradizional edo konbentzionala eramateari, eta beren estetika propio dute. Fashion victim handienak bezala, ordea, oso zorrotzak dira beren janzkerarekin, eta beren estilo eta estetika muturreraino eramaten dute. Fenomeno soziala Hiri-tribuen gorakada fenomeno sozial izugarria bihurtu dela diote hiri-moda aztertzen duten adituek. Estetika hauen inguruan gero eta kide gehiago biltzen ari dira, izan ere. Oro har, tribu guztiek izan dute gorakada hori, baina hiri edo inguruaren arabera bat edo beste da nagusitu dena. Hiriaren izaerak baldintzatzen du kasu honetan ere zein izango den tribu nagusia. Bartzelona bezalako hiri batean, adibidez, 19 tribu bereizi berri ditu Udalak: almogovareak, b. boys delakoak, hiriko ziklistak, chirrukeroak, futboleroak, garruloak, heavyak, hippyak, lolailo eta chunguitoak, mezklak, modak, motardak, okupak, pijoak, punkyak, rockerrak, skinheadak, profesional eta teknikoak, makineroak eta siniestroak. Horietatik guztietatik mod, punk, heavy, rocker, siniestro eta b. boys tribuak dira sarrien aurki daitezkeenak, hiri guztietan baitaude. Modaren garrantzia Hiri-tribuetako kideentzat gainerako biztanleentzat adina garrantzia du modak -beren modak, noski- ezagutzera ematen laguntzen baitie eta beren identitatea eratzeko bide bat ere bai baita. Hiri-tribuak ezberdintze kolektiboaren isla edo nahia dira, eta bertako kideek beren identitatea adierazteko erabiltzen dute janzkera. Horregatik kolektibo hauek ere modaren beharra dutela esaten da, moda baita beren adierazpide nagusietako bat.