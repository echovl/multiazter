Docutec Errudun Emakume bat ezagutu nuen lehengoan liburutegian. Ezagutu eta berehala esan zidan bere historia kontatzea nahiko lukeela. Emakume hark 15 urtez amaginarreba zaindu zuen etxean eta errudun sentitu zen urte luzez CASTILLO SUAREZ/ Emakume bat ezagutu nuen lehengoan liburutegian. Ezagutu eta berehala esan zidan bere historia kontatzea nahiko lukeela. Are gehiago, esan zidan bere historia ez zela apartekoa, baina beste hainbat emakumerenaren antzekoa zenez kontatzea nahi zuela. Emakume hark esan zidan errudun sentitu zela urte luzez. Eta berriki arte ez dela eleberriak irakurtzen hasi; eta berriki arte ez dela errugabe sentitu. Izan ere, emakumeak hamabost urtez bere amaginarreba zaindu zuen etxean. Gaur egungo osasun sistemak diru kopuru handia aurrezten du gaixoak zaintzen dituzten emakumeei esker. Liburutegian ezagutu nuen emakumea horietako bat izan da urteetan. Planto egin zuen arte. Izan ere, gaixoak zaintzean errudun sentitzen da askotan, gaixoak zaintzea ez delako gauza erosoa. Esaten dutenez, errudun sentitzea da gizarte-arau bat haustearen lehendabiziko ondorioa. Emakumezkoei ezarriak ditugun edo, hobeki esan, ezarri dizkiguten eginkizunak onartzen ez ditugunean, hortaz, gaizki sentitzen gara. Nik uste, horrelako zerbait adierazi nahi zidala emakume hark bere historia kontatzeko eskatu zidanean, ardura hori uztean errudun sentitu baitzen bolada batez. Tradizioarekin hausteak ezinegona sortzen du. Beharrik ez den betiko ezinegon hori.