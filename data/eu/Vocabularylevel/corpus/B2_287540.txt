Docutec Komunikazioa inkomunikazioa Sakelako telefonoen bidezko mezu laburrek nerabeen gizarte harremanetan zer eragin duten aztertzen ari dira adituak edu Lartzanguren - DONOSTIA Madalen ere erori da. «Sakelako telefonorik ez dut izango», esaten zuen, atzo arte, Madalenek, teknofobiaren azken mohikanoak. Gaur lehen mezu laburra, SMSa, bidali du. Bere buruaz mintzo da mezua: «Kxo. Hau nre lhn SMSa da». Komunikatzeko balio al digute komunikabide berriek? Hona adituak hausnartzen ari diren galdera. 2005ean sakelako telefonoa zuen europar bakoitzak, batez beste, 40 mezu inguru bidali zituen hilero. Bost urtean kopuru hori bikoiztuko dela aurreikusi dute adituek, 72 mezu hilero. Azterketen arabera, 23.000 milioi mezu trukatuko dituzte europarrek hilero hamarkadaren amaierarako. Hazkuntza ikusgarri horren bultzatzaile nagusiak 10 eta 15 urte arteko gaztetxoak izango dira. Egun, sakelako telefonoa duten gaztetxoen %80k SMSak erabiltzen dituzte, merkeak, sinpleak, errazak eta erabilgarriak direlako. Eta, halere, abantaila horiek ez dira aski mezu laburrok gazteen artean duten arrakasta azaltzeko. Badago beste zer edo zer. SMSaren mistika Gazteek elkarri bidaltzen dizkieten mezuen herenak soilik du helburu praktikorik, Crispin Thurlow Ameriketako Estatu Batuetako soziologoak 2003an erakutsi zuenez. Mezu gehienek funtzio fatikoa dute: besteen arreta lortzeko, «hemen nago» esateko bidaltzen dira. Ezer berririk ba al dago hor? Ez al da ahotsezko telefonoa era berean erabiltzen? Erresuma Batuko ikertzaileek 2004an eginiko azterketa batean argi bereizi zituzten telefonoa hitz egiteko erabiltzen dituztenak eta mezuak bidaltzea nahiago dutenak. Bigarren taldeak ezaugarri bereziak dituela ondorioztatu zuten. Normalean testuak bidaltzea hitz egitea baino nahiago dutenak bakartiagoak dira, eta zailtasun handiagoak dituzte giza harremanetarako. SMSek beren harremanei «zer edo zer gehitzen» dietela erantzun zuten. Zirkulu txikiak osatzeko joera dute, eta harreman bereziki estuak sortzen dituzte beraiekin mezu gehien trukatzen dituen pertsonarekin, lagun minena ez izan arren. Baikorrek esango dute aurrez aurreko harremanetan zailtasunak dituztenei bide bat ematen dietela SMSek. Zailtasun horiek teknologiak berak sortzen dituela ezkorrek. Komunikazioa inkomunikazioa.