Docutec Unamuno, erakarpen eta ezinikusia sortzeko gaitasuna Miguel Unamunokoa (Bilbo, 1864-Salamanca, 1936) Euskal Herrian eta Espainian berealdiko eragina izan duen intelektuala dugu, nobelagile ospetsu, filosofo berezi, bere kasako politikari eta polemista nekagaitza. Gaztetan, euskaltasun sentimendu sakon batek eraginda, euskara ikasi zuen eta sorterriarekiko amodioa adierazi. Gero, euskara txikiegi geratu zitzaion, nonbait, eta Euskal Herriarekiko maitasuna Espainia Handiaren barruan kokatu zuen. Antzeko gorabehera eta atzera-aurrerak izan zituen beste hainbat auzitan ere: sozialismora hurbildutako lehenengo idazleetakoa izan zen. Baina, une batetik aurrera gero eta kontserbadoreago bihurtuz joan zen, bere espiritu kritikoari uneoro eutsi arren. Kristautasunari dagokionez, berriz, bai eta ez etengabean ibili zen bere fedea. Hori guztia eta haren bizitzako beste hainbat koska azaltzen digute Mikel Sotok eta Iñaki Sotok biografia jakingarri honetan: arin baina zehatz, serio bezain atsegin. Mikel Soto eta Iñaki Soto anaiek Unamuno biografia argitaratu berri dute, idazle bilbotarrari buruz euskaraz idatzi den lehengoa; hizkuntza ez da liburu honen bereizgarri bakarra, horrekin batera Euskal Herriko ikuspegia erabili izana ere azpimarratu behar. Nondik nora sortu zen Unamunoren biografia idazteko ideia? Iñaki: Joxe Azurmendi izan zen ni Unamunorengana filosofikoki gerturatzearen arduraduna. Berak bazuen ikerketa bat egiteko ideia, baina ez zuen garatzeko aukerarik. Beregana aholku bila gerturatu nintzenean ideia luzatu zidan eta nire gain hartzeko aukera eman zidan. Unamuno irakurtzen hasi nintzen, Salamancara joan nintzen... Arrazoi desberdinak direla medio, ikerketa hori ez zen burutu, baina Unamunori buruz ikasitakoari irtenbide bat aurkitu behar niola iruditu zitzaidan. Biografiaren ideia honela sortu zen. Maitasun-gorroto erreakzio konplexuak sortu izan ditu Unamunok gure artean. Zuen kasuan halakorik bai? Mikel: Norbaiten inguruko ikerketa edo biografia bat eginez gero, arriskua dago azkenean hagiografia antzeko bat egiteko. Pertsonaiak normalean garrantzi historikoa duenez, egongo da harrapatzen zaituen alderdiren bat; inteligentzia, obra... Zentzu horretan, Unamunok badauka, bere garaian bezala, erakarpena zein ezinikusia sortzeko gaitasuna. Ez diogu orokorrean euskaldunok izan diogun gorrotoa galdu, baina hainbat alderdi maitagarri daukala ere ikusi dugu. Eta bi lagunen artean idatzita (anaiak izanda ere), nola banatu duzue lana? Iñaki: Unamunori buruz ikertzen hasi nintzela, Mikel kartzelan sartu zuten. Egoera pixkat lasaitu zenean eta Mikel kartzelan bere bizitza egiten hasi zenean, Unamunoren poesiarekin laguntzeko eskatu nion. Bueltan, anaiak lan ederra bidali zidan eta niri orduan bururatu zitzaidan idazlana elkarrekin egiteko ideia. Bera historian lizentziatua da, literaturzalea, eta ni filosofian lizentziatua. Lana jatorri horien arabera antolatu dugu, nagusiki. Bera alderdi historikoez eta literarioez arduratu da eta nik pentsamenduaren eta filosofiaren alderdiak jorratu ditut, batez ere. Datuak emateaz gain, interpretazioan ere ausartu zarete zenbaitetan... Iñaki: Orokorrean, biografietan ematen diren datuak ulergaitzak dira testuinguru batean kokatu ezean. Unamunoren kasuan, ematen duenaren kontra, ikerketa asko egiteke dago. Apologeta eta etsai asko biltzen dituen figura da, baina ez da berari buruz behar beste ikertu. Biografia bat zenez, ikerketaren aldera jotzen zuten hainbat ideia baztertu behar izan ditugu, baina interpretazioak eman ematen ditugu. Batzuetan interpretazio horiek esplizituak dira, eta beste batzuetan iradokizunak dira. Irakurleak, gai zehatzen batean sakondu nahi badu, norabide jakin batzuk markatuak dituela uste dugu. Horretan ahalegindu gara. Ausarta eta koldarra... Unamunoren nortasunean, zer egiten zaizue erakargarrien, atseginen? Mikel: Oso pertsonaia kontraesankorra da Unamuno, zentzu guztietan. Baina, une jakin batzuetan, koherentzia nabarmena izan zuen. Adibidez, Primo de Riveraren diktaduraren aurrean izan zuen borrokarako eta erresistentziarako grina miresgarriak dira. Iñaki: "Enfant terrible" bat izaten saiatu zen eta batzuetan lortu zuen. Salamancako herritar kontserbadoreak izutzeko egin zituen gerra zikineko ekintza txikiak adibide polita dira. Krisietan erortzeko erraztasun horrek ere erakartzen nau, krisiei eman zien irtenbideekin ados ez nagoen arren. Eta kontrakoa? Iñaki: Diruzalea zen. Badakit anekdotikoa dela, baina irakurri behar izan ditugun pasarte batzuetan alderdi hori era patetiko batean azaltzen da. Bere narzisismoa oso deigarria da, jakina, baina beste txikikeria horrek atentzioa deitu zidan. Agian, unibertsitariekin lan egitea tokatu zaidanez, irakasleen narzisismora ohitu egin naiz. Mikel: Akaso aurreko erantzunarekin aldea hanpatzeko, bere koldarkeria aipatu beharko nuke. Beti ez zuen arestian aipatutako koherentzia hori mantentzen jakin. Adibidez, La lucha de claseseko zuzendaria Unamunok idatzitako "Tribunales militares" artikuluagatik kartzelaratu zuten, Unamunok bere egiletza aitortu ez zuelako. Jakin nahi eta jakin ezinik gelditu zareten puntu ilunen bat...? Mikel: Zerbait konkretua aipatzearren, 1936an kolpistengandik izan zuen urruntze prozesuaren arrazoietan gehiago sakondu beharko litzateke. Hala ere, nire ustez ikertu behar dena Unamunoren euskalduntasunaren erroak eta garapena da. Ikerlari espainolen artean joera dago Unamunoren espainarzaletasuna betidanikoa eta betierekoa dela erakusteko, eta euskal ikerlariek Unamunorekiko erakutsi duten utzikeriak ideia honen zabalpena ahalbidetu du. Adibidez, Alianza editorialak daukan Paz en la guerraren edizioaren hitzaurrean, Juan Pablo Fusik dio liburuan argi geratzen dela lan hau idazten duenerako Unamunok Euskal Herriarekin "moztu" duela, nolabait. Gure ustez argi dagoena justu kontrakoa da. Kasu honetan Joxe Azurmendik erantzuna eman zuen artikulu baten bidez, baina ez da aski. Bada garaia Unamunorekin bakeak egin eta taxuzko ikerketa bat -batzuk- egiteko. 70 urte betetzen dira haren heriotzatik. Zer neurritan segitzen du bizirik haren lanak edo figurak? Iñaki: Tamalez, bere figura bere lana baino biziago dagoela esango nuke. Unamuno irakurri egin behar da. Mikelek aipatzen duen Paz en la guerra, adibidez, institutuan irakurri beharko genuke, derrigorturik bada ere. Bere lanak irakurtzen dituenak Unamuno desberdin bat ezagutuko du, bere irudiarekin zerikusi gutxi duen idazlea eta pentsalaria. Instituzioen aldetik, publizitate gutxiago eta babes handiagoa behar da. Adibide bat jarriko dut: oraindik ez dago behar bezalako Lan guztien bilduma bat. Unamuno adibidetzat harturik eta geroari begira, harreman normal samar bat izango al du inoiz euskalgintzak bertako kulturgile espainolekin? Mikel: Zaila da. Gu jazartua dagoen herri eta kultura bat gara. Orain martxan dagoen 18/98 epaiketaren erro politiko eta kulturalak aztertu besterik ez dago honetaz jabetzeko. Frantziar eta espainiar estatuek bereak eta bi egiten dituzte herri bezala desagertu eta erregio bihur gaitezen. Zentzu horretan niri zaila egiten zait gehienetan estatu eta kultura horien eraikitzaile edo oinorde diren kulturgileekin harreman normal bat izatea. Batez ere beren kolonialismoa jasaten ez dudalako eta jasan behar ez dudala iruditzen zaidalako. Baina, kulturgile hauen historia kontatu edo eraikitzeko badago jarrera oso eraginkor bat. Kubatarrek, adibidez, oso argi jokatzen dute beren pertsonaia historikoekin: lehenik eta behin kubatarrak dira. Kubaren ondarea. Zer jarrera izan zuten esklabismoaren aurrean, kolonialismoaren aurrean, iraultzaren aurrean.... aipatu eta aztertuko da. Baina, muga teorikoa ederki definitua dago hasieratik batere konplexurik gabe. Tamalez, iruditzen zait hori eraginkorki egin ahal izateko jazarpena gainditu eta askatasuna lortu behar dugula; fisikoa eta mentala.   Liburua erosi nahi izatera, hauxe da argitaletxearen helbidea.