Docutec Tratamendurako bide desberdinak Gaur egun ez dago tratamendu sendatzailerik, baina hori ez da gaitzaren aurrean etsita egoteko nahikoa arrazoi. Artrosia ez da zerbait normala edo fisiologikoa, jasan behar dugun zerbait. Eta agertzea edo ez agertzea ez dago gure esku, baina pertsona erasanak min txikiagoa eta mugikortasun handiagoa edukitzea lortu behar dugu. Garrantzi handikoa da lehen aipatutako arrisku-faktoreak saihestea (obesitatea, jarrera txarrak, etab.), eta, aldi berean, medikuak emandako aginduak betetzea: botikak hartu sintomak arintzeko, eta errehabilitazioa behar bezala egin, muskuluen indarra eta artikulazioen mugikortasuna ez galtzeko. Badira gaitzaren eboluzioa geldiaraz dezaketen tratamendu berri bezain itxaropentsuak: kartilagoaren babesleak, giltzaduran injektatzen direnak, bertako likido sinobiala sendotzeko. Minaren kontra, bi eratako botikak erabiltzen dira: ohikoenak analgesikoak dira, baina, mina desagertzen ez bada, edo giltzadura handitua badago, azken belaunaldiko hantura-kontrako ez-esteroideak erabiltzen dira (aurrekoek ez bezala, horiek ez dute urdaileko mukosa hondatzen). Botika horiekin ere hobekuntzarik nabaritzen ez bada, muskuluaren barruko infiltrazioak egin beharko dira, kortikoideen eratorriekin. Azken pausoa kirurgia da. Eta esan beharra dago kirurgia oso egokia izan daitekeela kasu jakin batzuetan artrosia kontrolatzeko edo tratatzeko. Batetik, modu prebentiboan erabil daiteke, adibidez genu valgum-aren kasuan (hau da, zangoak okertuta daudenean), luzarora etor daitekeen artrosiari aurre egiteko. Edota tratamendu farmakologikoa ez denean eraginkorra izan. Eta kasu horietan artikulazioaren ordez protesia jartzen da.Mugitzearen garrantzia Artikulazioentzat garrantzitsua da gehiegizko karga ez den ariketa egitea eta sedentarismoa baztertzea: horra hor medikuak beti egiten duen gomendio bat, sarritan erraz bete daitekeena. Behin mina gutxitu ondoren (botiken eraginez), pazienteak ulertu behar du behar-beharrezkoa dela ibiltzea edo igerian egitea: horrela, artikulazioko kartilagoa likido sinobialez blai geratzen da, eta beharrezko mantenugai guztiak hartzen ditu. Pertsona mugitzen ez bada, kartilagoa ez da nutritzen eta degenerazioa bizkorrago agertzen da.