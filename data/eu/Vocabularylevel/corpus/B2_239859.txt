Docutec Oporretako langileak Etxebizitza asko hutsik geratzen dira uda garaian, jendea oporretara joaten da, eta lapurrek une hori baliatzen dute euren lana egiteko. UNAI ZUBELDIA /   Eusko Jaurlaritzako Herrizaingo Sailak egindako azterketa baten arabera, aldaketa soziologiko handiak gertatzen ari dira herritarren artean. Orain urte batzuetatik hona herritarrek oporrak hartzeko modua aldatu egin dute. Garai batean hilabeteko oporraldia hartzen zuten langile gehienek, normalean, baina aldaketa soziologikoek eraginda, gaur egun oporraldi bat udan egiten dute askok astebete edo bi aste, eta gainerako opor egunak urteko beste garai batean hartzen dituzte. Herrizaingo Sailaren arabera, aldaketa horrek lapurren lana zaildu egiten du, lehen baino etxebizitza gutxiago egoten baitira hutsik udan. Polizia, alarmak, auzokideak... Neurriak hartuta ere, urtero-urtero euren helburua lortzen duten lapurrak ez dira gutxi izaten. Nola lortzen dute, ordea, neurri horiei guztiei aurre egitea? Nola antolatzen dira lapurrak? Bi teknika dituztela esan daiteke. Batzuek etxeko atea palanka bidez irekitzen dute, lapurreta zantzu argiak utziz, eta beste batzuek, berriz, giltzaz itxi gabe dauden ateak txartelen bidez irekitzen dituzte. Kasuren batean edo bestean gertatu da lapurrak leihoetatik sartzea, baina gutxi dira horrelakoak. Aholkuak lapurreten aurrean Ez esan jende aurrean oporretara zoazenik. Ez utzi etxea hutsik dagoela adierazten duen inongo aztarnarik. Utzi gertuko norbaiti telefono zenbaki bat, zerbait gertatuz gero berehala aurki zaitzaten. Egiaztatu etxerako sarrera guztiak itxita geratzen direla, patioetara ematen duten leihoak barne. Ez utzi giltza-jokorik inon ezkutatuta, ez eta noiz itzuliko zaren dioen oharrik ere. Jarri tenporizagailu bat ordu desberdinetan argia edo irratia piztu eta itzal ditzan, etxean norbait dagoen itxura emateko. Desbideratu deiak. Etxean inor ez dagoela egiaztatzeko deitzen baldin badute ere, beti erantzungo du norbaitek. Jokatu elkartasunez eta deitu Poliziari bizilagunen baten etxean gauza arrarorik sumatzen baduzu. Markatu gauza baliotsuak, lapurtzen badizkizute ezagutu ahal izateko. Idatzi marka, modeloa eta serie zenbakia eta atera argazkiak. Dirua eta gauza baliotsu txikienak (bitxiak) gorde banketxeko segurtasun kutxan. Ipini ezazu etxean ate blindatu bat, edo arrunta bada, gutxienez bi itxiera-puntu izan ditzala, eta ez dadila egon zirrikiturik atearen eta markoaren artean. Eskatu bizilagunen bati postontzia tarteka husteko.    