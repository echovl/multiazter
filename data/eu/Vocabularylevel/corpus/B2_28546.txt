Docutec Ispilu faltsua. Emakumeak komunikabideetan Begi bistakoa da komunikabideek gizartean duten eragina. Batzuetan, gainera, badirudi bertan azaltzen ez dena ez dela existitzen edota agertzen diren rolak errepikatu behar direla. Zein irudi zabaltzen dute komunikabideek emakumeari buruz? IRUTXULOk hainbat kazetarirekin hitz egin du, emakumeek hedabideetan duten tokia aztertzeko.   ORREAGA ARANBURU / Elkarrizketatutako kazetari gehienak ados daude: emakumeak gutxiegitan eta oso arlo jakinetan agertzen dira. Gaur egun, oraindik, sexu bereizketa ikusten da komunikabideetan; batez ere, telebistak bultzatzen dituen estereotipoetan. Eguneroko prentsan, bigarren mailan geratzen dira emakumeari buruzko mezuak. Egunkaritik egunkarira aldea dagoen arren, gizarte gaiei eta aisiari dagozkion gaien %21ean azaltzen dira emakumeak. Ekonomian, berriz, albisteen %3an dira protagonista. Gizarte atalean, indarkeriaren biktima gisa azaltzen da gehienetan emakumea (tratu txarrak, eskubide urraketak...). Lanbidearengatik aipatzen dituzten emakumeak, berriz, aktoreak, kantariak edota kirolariak dira gehienetan. Gara egunkariko zuzendari Mertxe Aizpuruak dioenez: "Politikan eta ekonomian gizonezkoa izaten da protagonista. Emakumea, berriz, gizarte gaietan azaltzen da, familiari edo tratu txarrei lotutako albisteetan". Herri Irratiko Arantxa Kaltzadak azaldu digunez, mahai inguru edo eztabaida bat prestatzerakoan, zaila izaten da nolabaiteko genero oreka lortzea; izan ere, oraindik sektore edo talde gehienetako bozeramaileak gizonezkoak dira. Hala ere, "itxaropena izan behar da, poliki-poliki bada ere, egoera aldatzen ari delako", dio Kaltzadak. Edertasuna, maitasuna eta etxea Esan bezala, aldizkariotako askok edertasuna dute helburu nagusi, eta, ildo honetatik, orrialde asko eskaintzen dizkiete modari, kremei edota argaltzeko dietei. Finean, zeharkako mezu hau bidaltzen dute: "Ederra izanez gero, maitatua izango zara, eta beraz, zoriontsu". Bultzatzen duten edertasun eredua ere jakina da: modeloak, kantariak edo aktoreak. Azken urteetan, hala ere, gizonezkoen gorputzak ere erakusten dituzte; batez ere, emakume gazteei zuzendutako aldizkarietan. Oro har, itxura fisikoak hartzen du garrantzia, baloreak alde batera utzita. Adinen arabera ere, gaiak ere mugatu ohi dira. Adibidez, asteburuetan ateratzen den aldizkari batean, adin desberdinetako emakumeei buruzko erreportajea azaldu zen duela gutxi. Bertan, 45 urteko emakumeei buruzko atalean, hormona arazoei buruz baino ez zuten hitz egiten. "Adin horretatik aurrera, emakumearen arazo bakarra hormonak direla eta gizakiaren beste dimentsioak desagertzen direla dirudi", adierazi digu Euskadi Irratiko zuzendari Odile Krutzetak. Aldizkari arrosak Gizonek ere irakurri arren, prentsa arrosak emakumeentzat izatearen etiketa du. Hein handi batean, azaltzen den publizitatea ere emakumeei zuzenduta dago (lurrinak, krema, pitxiak...). Eguneroko prentsan baino emakume gehiago azaltzen dira bertan. Baina, informazioa haien eremu pribatura mugatuta dago; hau da, familia, maitasun kontuak... Horrez gain, "emakumeentzako" beste aldizkarietan bezala, prentsa arrosan ere etxeari, sukaldaritzari eta edertasunari buruzko aholkuak ematen dira erruz. Beraz, aldizkari horietan ere emakumeari oso rol zehatza ezartzen zaio: etxea zaintzea eta eder egotea. Honelako aldizkarietan azaltzen diren pertsonek ere eredu jakin batzuk bultzatzen dituzte: ederrak eta erakargarriak dira eta bizimodu arrakastatsua daramate (dirua, maitasuna...). Horien ondoan, dena den, kontrakoa ere agertzen da; ospetsuen ezbeharrak, adibidez, baina horiek ere maitasunarekin lotuta daude (fideltasunik eza, harremana amaitzea...). Estereotipoen pantaila Komunikabideek joerak, balore eskalak eta rolak ezartzen dituzte, beraz. Baina, hedabide mota batzuek beste batzuek baino gehiago. Batez ere, irudiari lotutako hedabideetan ikusten dira estereotipoak; hau da, telebista, zinema, bideojokoak... (moldatua)    