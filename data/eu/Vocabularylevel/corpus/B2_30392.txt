Docutec Bizi garenekiko Sarritan errazago zaigu hildako baten alde egitea bizirik dagoen norbaitengana samurki hurbiltzea baino, bi mila aldiz errazago. Edo, gutxienez, errazago zaigu hil den bati laudorioak zuzentzea bizi den bati baino. Oro har, norbait hil ondoren hari buruz esaten dugunaren zati txiki bat bizirik zegoela adierazi izan bagenio, agian gozoago egingo zitzaion beste mundurako pausoa edo mundu honetan emandako azken orduak. Eta horixe bakarrik falta zitzaigun, norbaiten bizitza propio gozatzea. Ez dugu, ordea, ohitura hori, ez. Nonbait, iruditzen zaigu laudorioak ez direla bizi direnentzat, mirespena eta bizitza ez datozela bat. Bizi direnentzat egokiago iruditzen zaigu laztasuna, kritika zorrotz eta garratza, zenbat eta mikatzago, orduan eta egokiago. Horretan bai garela benetako espezialistak, zakartasunean. Hori bai, bizitzan zaindu edo babestu ez dugun pertsonak alde egiten duenean, orduan dator hitz gozoen garaia, hor aukeratzen ditugu hiztegian bestela erabiliko ez genituzkeen hitzak eta esamoldeak, doluarekin batera suspertzen zaigu bat-batean urtetan isildu dugun eskerrona. Lastima. Ez dakigu, zehatz eta zalantzarik gabe, nola hartzen dituen hildako batek eskerroneko hitzak, ez dakigu entzuten dituen edo ez. Bizirik dagoenak ordea, nor den eta zertan ari den kontutan izan gabe, gustura jasoko lituzke gerorako gordetzen ditugun hitzak eta laztanak, ondo mereziak ez badira ere. Horregatik isiltzen gara, hain zuzen, iruditzen zaigulako aire hutsak gehiago merezi dituela gure hitzak pertsona baten belarriek baino.