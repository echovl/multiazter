Docutec Neurrira egindako tratamenduak merkatuan daude Agentziako berria. Bizitzeko ohiturak eta azterketa genetikoan oinarrituta, osasuna zaitzeko ahokuak ematen dituen enpresa baten berri ematen du. Zer eta nola egiten duen. Baita prezioak ere. AGENTZIAK / Norbanakoen ADN laginak aztertu eta aholku ematen hasi da enpresa bat diru truk. Bezero bakoitzaren patroi genetikoan eta bizimoduan oinarritzen dira aholkuak. Genetikaren alorreko enpresa britainiar bat, Sciona, neurrira egindako tratamendu eta gomendioak eskaintzen hasi da. Bezeroei beren ADNaren laginak eskatzen dizkie, eta beren bizimoduaren berri jakiteko galdera batzuk egiten dizkie. Horiek ondo aztertu, eta bizitza osasungarriagoa izateko hainbat aholku ematen dizkie. Diru truk, jakina. Geneek zer iradokitzen duten irakurri, zer bizimodu klase daramaten aztertu, eta horren araberako aholkuak ematen dizkiete bezeroei. Banaka-banaka. Elikatzeko modua eraldatu behar dutela esaten diete batzuei, alkohola saihesteko beste batzuei... Guztiei, beren gorputzak zein joera dituen irakasten diete, hobeto ezagutzeko. ADN laginak ikertuz jaso daitekeen informaziorik ilunena, ordea, —hainbat gaitz larri izateko joera atzeman daiteke— ez diete ematen. Aitzindariak Diotenez era honetako zerbitzurik ez dago oraindik merkatuan, aitzindariak dira. "Zerbitzu berri bat eskaintzen ari gara", azaldu du enpresako arduradun Chris Martin sendagileak. "Teknologiarik berriena erabiliz zerbitzu arrunt segurua eskaintzen dugu, propio norbanako bakoitzaren profilean oinarritua". Bezeroen intimitatea ondo babesten dutela diote, gainera. Diotenez neurri oso zorrotzak dituzte horretarako, eta asmo onak. Hala, konfiantza eskatzen diete bezeroei zein balizko bezeroei. Horregatik zerbitzuak erantzun ona izatea espero dute. Osasuntsu bizitzeko ematen diren aholku orokorrek jendea ez dutela asebetetzen diote, eta arreta berezia nahi dutela, berek eskaintzen dutenaren modukoa. Munduko edozein bazterretatik zilegi da, gainera, beren bezero bihurtzea, beren webgunean horretarako aukera eskaintzen dute. ADN laginak, norbere intimitatearen aitormenak eta zerbitzuarengatik ordaindu behar den dirua. Besterik ez dute eskatzen. Aholku truk. Webgunea: www.sciona.com DATUA: 120 liberaren truk Aski ondo saltzen du bere burua Sciona enpresak. Bizitza osasuntsuagoa izateko gakoak eskaini ditzaketela diote, eta aitzindaria dela beren jarduna, parerik gabea. Baina kontuz! Ez dihardute doan. Urtean 120 libera esterlina ordaindu behar ditu bezeroak (32.000 pezeta pasatxo / 266,6 libera).