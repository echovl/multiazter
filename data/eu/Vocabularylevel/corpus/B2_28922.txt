Docutec Txantxillo Donostiak azken mende erdian izan duen eskale ospetsuenari buruzko dokumentala egin du Izaskun Bernedok. Izaskun BERNEDO, "Txantxillo" dokumentalaren egilea: "Txantxillori hil aurretik nire lana erakusteko zoria izan nuen" Pasaitarra da, 22 urte ditu eta txikitan gurasoekin Donostiako Parte Zaharrera joan eta Txantxillorekin topo egiten zuen bakoitzean pezeta bat eman ohi zion. Ez zuen inoiz pentsatu egunen batean gizon horri buruzko dokumental bat egingo zuenik. Uztailean bukatu zuen lana eta irailean hil zen Txantxillo. Hil aurretik donostiar eskale famatuenari bere lana erakusteko zoria izan zuen. Badago Izaskun Berneredoren "Txantxillo" dokumentalean jaso ez den agerraldi bat. Uztailean bukatu zuen lana eta bere pertsonaia nagusia, Txantxillo, Gurutze Gorriko gela batean zegoen, gaixo. Hango jendearekin hitz egin zuen Izaskun Bernedok eta dokumentala erakusteko baimena eskatu zuen. Dokumentala ikustera joan zirenen artean, protagonista bera izan zen gogo gutxien erakutsi zuena, ordurako oso gaixo baitzegoen. Bi hilabete beranduago hil zen Santiago Hernandez, Txantxillo goitizinez, Donostiak azken mende erdian izan duen eskale ospetsuena. Izaskun Bernedok urtebete egin du gizon txiki honekin lanean eta badirudi bere txikitasunetik abiatuta pertsonaia bilakatu zen norbaiten aurrean gaudela. Donostian eta inguruan ez dago Txantxillo ezagutzen ez duenik. Taberna baten terrazan ari gara elkarrizketa egiten eta ondoko mahaiko emakumea hurbildu zaigu, «Txantxillori buruz hizketan ari zaretela ohartu naiz» esan eta haren pasadizoak kontatzen hasi zaigu. — Donostiako eskalerik ospetsuena aukeratu zenuen dokumentala egiteko. Abantaila handia al da hori? Abantaila asko izan ditut. Pertsonaia bera da dokumentaleko protagonista eta protagonistaren laguna, Fernando Mas, izan dut gidoigile, nolabait esateko. Dokumentala bukatu eta bi hilabetera hil da protagonista eta, ondorioz, halako omenaldi kutsu bat ere hartu du nire lanak. — Noiztik ezagutzen zenuen Txantxillo? Pasaiatik gurasoekin Donostiara joaten ginen bakoitzean egiten genuen topo. Sarriegi plazan egon zitekeen bere xilofonoarekin "Internazionala", "Inazio" edo euskal kantak jotzen, edo tabernaz taberna eskean erosketak egiteko bere gurditxoarekin. Gurasoek beti pezeta bat ematen zidaten berari emateko. Ez nuen inoiz pentsatu egunen batean filmatuko nuenik. — Nolakoa zen etxe hori? Etxe alokatu batean bizi zen Artetxe Generalaren kalean, Grosen, eta etxe zahar horretatik logela bat bakarrik erabiltzen zuen. Korridorean erosketak egiteko hiru gurditxo zituen. Etxea alferrikako trastez beteta zuen eta bere gelako hormak argazkiz eta Ama Birjinez josita, oso sinestuna baitzen, nahiz eta manifestaldiak igarotzen zirenean egundoko garrasiak botatzen zituen. Pare bat aldiz Ondarretako kartzelan egona omen zen. Han ezagutu zuten elkar Fernandok eta Txantxillok. Geroztik oso lagunak izan ziren. Txantxilloren aitak egunkariak saltzen zituen Trueba zinema aretoaren izkinan eta behinola "Franco ha muerto" deiadarka hasi omen zen Txantxillo Franco artean ere bizirik zegoela. Eta barrura eraman zuten. Bere etxe horretan filmatu dugu dokumentalaren zati bat. Lo egiteko bakarrik erabiltzen zuen etxe hori eta garbitasuna egin edo jatera emakume baten etxera joaten zen. Bere etxeko giltzak lepoan zintzilik zituela ibili ohi zen beti eta ez zuen makurtu beharrik atea zabaltzeko, hain txikia izaki sarraila lepoaren parean geratzen baitzitzaion. Lepoko giltzekin bere etxeko atea irekitzen ageri zen irudiarekin bukatu nuen dokumentala. Etxe horretan sartu diren lagun bakanetakoa izan naizen sentipenarekin geratu naiz. — Zer moduzko aktorea zen? Oso txukuna zen. Bere argazkiak begiratzea gustatzen zitzaion baina gorputz osokoak. Grabatzen hasi aurretik ilea orraztu eta txapela janzten zuen. Txapelik gabeko irudi bakarrak erietxekoak dira.