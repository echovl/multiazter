Docutec Aisia eta denbora librea Industri Iraultzan sortutako kontzeptua da aisia, hamarkadatik hamarkadara indar handiagoa hartu duena. Bere sorreran lanordutik kanpoko denbora libre pixka bat izatea aldarrikatzen bazen ere, hainbat aldatu da aisiaren esanahia, eta orain ez du zertan denbora librearen sinonimo izan. Nahikoa da lanera bidean, metroan, liburu bat irakurtzen joatea, gustura egotea, aisialdi gisa ulertua izateko. Denbora libreak ere, ez du berez aisialdiaren sinonimo izan beharrik. Egun osoa ezer egin gabe dagoen langabetuaren denbora, adibidez, ezin daiteke aisialdi gisa ulertu, ez baita une horretaz gozatzen ari. Aitziber LASKIBAR | BILBO Aisia ulertu eta bizitzeko modua nabarmen aldatu da azken urteotan. Gaur egun, 1960. hamarkadan baino denbora libre gehiago dugu eta aisiaren inguruko pentsaerak itzulezinezko pausoak eman ditu. Baina, ba al dakigu denbora libreaz behar bezala gozatzen? Aisialdia bizitzeko joera ezberdinak sortu dira azken urteotan, eta, joera horiek aztertzeko asmoz, Deustuko Unibertsitatea Aisialdiari buruzko VI. Kurtsoak egiten ari da Bilbon, joan den ostegunaz geroztik. Ana Goitia Deustuko Unibertsitateko Turismo irakaslea izan da, «Aisi motak: joera berriak eta kontsumitzaileak erakartzeko estrategiak» izenburuarekin, egungo biztanleriak aisia nola bizi duen aztertzeko helburuz, ikastaroari hasiera eman diona. Industri Iraultzaraino jo beharra dago aisiaren kontzeptua nola sortu zen ulertu ahal izateko. Garai haietan, behar ekonomikoak zirela eta, lanordua goizetik gauera artekoa izaten zen; Ana Goitiaren hitzetan, «lan egiteko soilik bizi zen pertsona eta norbere garapena lanean lortzen zela ulertzen zen; lanean emaitza onak lortzen bazituen sentitzen zen pertsona errealizatua». Ondoren, lanordua murriztea eta denbora librea lortzea bihurtu zen langileen aldarrikapen nagusi, eta horrela hasi zen lantzen aisialdiaren kontzeptua. Urteak aurrera joan ahala, aisialdiari buruzko teorizazioak garatuz eta gauzatuz joan ziren. Urte askotan zehar, aisialdia denbora librearekin berdintzen zen, eta hori izan da, duela gutxira arte, bere definizioa. Orain, aisiaren garaian bizi garela esaten da eta denbora libre hori ulertzeko modua ere nabarmen aldatu da. Adituen esanetan, denbora librea ez da aisialdiarekin berdintzen. Horren zergatia garbi azaldu du Goitia irakasleak: «pentsatu langabezian egonik, farola baten alboan eguna pasatzen duen pertsona batengan. Egun osoa izango du libre, baina ez da denbora horretaz gozatzen ari eta hori ez da beretzat aisialdia». Izan ere, gaur egun, aisia ondo pasatu eta gozatzeko gaitasunari lotuta dago, adituen esanetan. Hau da, aisiaz hitz egin ahal izateko, gozatu egin behar da. Beste hiru baldintza ere behar ditu, adituen esanetan, aisiak: gustuko duen ekintza hori askatasunez egiten aritzea, berezko motibazioa izatea eta denbora librean egiten den ekintza hori izatea helburu, ezkutuko beste helbururik izan gabe. Gaur egun, duela hamarkada gutxi batzuk baino denbora libre gehiago dugu, oro har, eta sektore ekonomiko garrantzitsu bihurtu da aisia. Hori dela eta, eskaintza izugarri handitu da, eta lehen ekintza elitista zirenak orain gehienentzat eskuragarri dira, Goitiaren esanetan. Eta, zeren arabera sailkatzen dira aisialdiarekiko joera ezberdinak? Norbere gustuaren araberako sailkapenak egiten dituzte adituek, multzo nagusiak erabiliz. Goitiak bost multzo nagusiko sailkapena egin zuen, eta, ondoren, aisia nabarmen atzematen den hiru ekimenetara egokitu zuen: turismora, kulturara eta kirolera, hain zuzen. Sailkapen nagusien artean dira helburutzat atseden hartzea eta ondo pasatzea dutenak, sormena bilatzen dutenak, jaiaren bila dabiltzanak, garrantzitsuentzat ingurunea dutenenak eta tokian tokiko bizimoduan barneratzea eta elkartasuna helburutzat dutenak. Multzo hauek kontutan hartuz, norberarentzat garrantzitsuen diren baloreen arabera, bakoitzak leku bat hautatzen du turismoa egiteko, kultura mota bat kontsumituko du edota kirol jakin bat egingo. Aisialdian ere estresatuta Aisiaren inguruan zeresana ematen duen beste arlo bat egungo gizartearen ezaugarri den estresa da. Izan ere, lasterka bizi beharrak denbora librea ere kutsatzen du sarritan. Hori dela eta, sarri ikusi ohi da, zinemara joan eta ilaran zain egon behar izateagatik ere estresatuta egoten denik, adibidez. Adituen esanetan, denbora libreari ahalik eta etekin handiena atera nahi izateak sortzen du estres hori. «Hamar eguneko oporraldian bost herrialde ikusi nahia izaten da ohiko beste adibide bat», Goitiaren hitzetan.