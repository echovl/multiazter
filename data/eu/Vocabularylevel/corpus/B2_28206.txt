Docutec Aita, goazen Altzora Altzoko erraldoiaren bizitzako pasarte bat azaltzen du artikuluak. Bertan erraldoiak ikuskizun izateari utzi eta etxerako bidea hartzen du. Duintasunaren adierazle. Joxan Elosegi  Duela 141 urte 1861eko azaroaren 20an hil zen bere sorterrian Migel Joakin Eleizegi, Altzoko Handia. Hamaika kontu eta istorio azaldu dira ordudanik gizon haren arrimuan, ez beti parte onekoak, ez eta horren abegikoak. Erdaraz maneatu zituen haren oroitzapenak Gregorio Mujikak, XX. mende hasieran hain gogoko zuten doinu didaktiko-kostunbrista hartan, eta iturri hartatik edan dute Eleizegiren geroko kronikagileek, baita orduko gigante hura erraldoi euskaldundu uste izan dutenek ere. Galdetu egin zion Muxikak bere buruari historian Eleizegirena bezalako kasuei sarrera egitea egiazko historiatik aldentzea ez ote zen. Ez zuen berak horrelakorik uste, ezta nik ere. 1818ko uztailaren 10ean sortu zen Migel Joakin Eleizegi Altzo Azpiko Ipintzazar baserrian. Haurretan ez zuen aparteko berezitasunik ezagutu, urte nahasi haietako estura eta eskasia ez bada, baina gutiz gehienen kontua zen hura. Nerabezaroan azaldu zitzaizkion, ordea, arazoak: besteak ez bezala hasi zen hazten eta gizontzen, luze ikaragarri egiten, eta zabaltzen. Hipofisiaren gorabeherak aipatuko dizkizu egun ezjakin handienak ere, baina orduan ez zen horren aurrean azalpen luzeegitarako tarterik, eta Jainkoaren nahiak trenkatzen zituen auziak. Ikaragarria egin zen mutila, egundaino ez zen bazterretan hura bezalakorik ikusi. Luzea, handia, mardula... giza egokia hala ere, tailu ederrekoa. Lagunek Altzo Azpiko elizako horman eginiko koxkek ematen digute haren luzeraren berri zehatza, 2,27 metroko mailaraino iritsi zen azkeneko marra. Gorpuzkera hark munduan harridura eta sakela batzuetan zorion oparoa sorraraziko zituelakoan, Europa zabaleko bideetan barrena abiatu ziren, zirkuko txerpolarien moduan, Migel Joakin Eleizegi eta etxeko beste batzuk, mutilaren handitasunera hurbildu zen hainbat impresario diru-goserekin batean. Bilbora jo zuten lehenik, eta Espainia, Frantzia, Portugal eta Britainia Handiko gorteetaraino iritsi ziren ondoren. Zirkuan bezala, ikusgarri janzten zuten Migel Joakin jendaurreko agerraldietan, danbor nagusia omen zen Frantzian, kapitainen kapitaina Espainian, eta agha turkiarren buruzagia beste bazter askotan. Baina hasierako ikusmira hark ez zuen luzaro iraun, borroketan-eta parte harrarazi zioten Eleizegiri jendea erakartzeko eta —bizia garratza da— emakume ingeles handi batekin esposarazi nahi izan zuten azkenean, senar-emazte erraldoiek osatutako bikotea egundainoko erakarria izango zelakoan. «Aita, goazen Altzora», esan omen zion Migel Joakinek aitari orduan, etxea eta etorkizun lasaia gogoan. Eta esan bezala egin zuten. Diru pixarra egina itzuli zela diote batzuek, goseak, etxean mantenua ezin jasoa, pobre eta ilun itzali zela adierazi dute beste batzuek, eta halaxe gertatu zen. Ez zen hil, ordea, munduaren aurrean duintasun erakustaldi ederrik egin gabe. Zer ote da, bestela, «Aita, goazen Altzora» hori?