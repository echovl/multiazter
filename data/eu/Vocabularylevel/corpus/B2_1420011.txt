Aldizkari Digitala Lehen sektorea ere, itota Oinarrizko elikagaiak gure organismoarentzat ezinbestekoak diren horiek omen dira: pasta, arroza, lekaleak, patatak, olioa… Zerrenda luzea da eta gurean bada horiek ekoiztetik bizi denik. Baina nolakoa da ekoizle euskaldun horien egoera? Zertan eragin die krisiak? Egia al da krisi-garaian produktu hauen eskaera handitu egiten dela? Erantzun bila jo dugu Arabara, patatazaleen lurraldera. Bertan, Gebaran, Iñaki Fernandez de Larrea nekazaria eta abeltzaina topatu dugu. Kezkatuta azaldu da Fernandez de Larrea egoeraren aurrean eta krisiak ez duela euren irabazietan igoerarik ekarri azpimarratu du: “Patataren prezioa gorabeheratsua da. Komertzio-eragileek unean uneko eskaintza eta eskaera-kopurua baliatzen dituzte etekina ateratzeko eta espekulatzeko. Esate baterako, eskaera handiko urte batean, eragileek kontsumoa erabat blokea dezakete prezioa gehiegi igota. Azken urteotan horixe gertatu izan da. Prezioak bat-batean aldatzen dituzte, behetik gora, edo alderantziz, eta, azkenean, kaltetuak kontsumitzaileak eta ekoizleak gara, beti bezala”. Bitartekariek baldintzatzen dituzte prezioak Ekoizleek etengabe salatzen dute oinarrizko elikagaien prezioak ez daudela euren esku. Halaxe azaldu digu Fernandez de Larreak bere egoera: “Esan bezala, patataren prezioak gorabehera asko izan ohi ditu beti. Eskaera dagoenean, prezioa igo egiten da eta, eskaintzak eskaera gainditzen duenean, prezioak behera egiten du nabarmen. Eskaera handia denean, gaur egun gertatzen ari den bezala, hainbat alorretako irabaziak igo egiten dituzte, eta horrek produktuaren prezioak nabarmen gora egitea dakar. Horren ondorioz, eskaera hori jaitsi egiten da, prezio hori ez baita erakargarria gertatzen kontsumitzaileentzat. Beraz, nahiz eta eskaera igo den, ekoizlearengan ez du ondorio zuzenik, bitartekariak izaten dira onuradunak. Hau da, ekoizlearen eta kontsumitzailearen artean lan egiten dutenek ateratzen dute etekina”. Iñaki Fernandez de Larreak bitartekariek prezioak euren onurarako finkatzen dituztela salatu du. Patata gure platerera heldu arteko prozesua zein den ere azaldu digu Fernandez de Larreak: “Gure zonaldean patata apiriletik ekaina bukaerara arte lantzen da, eta irailean hasi eta azaroaren amaierara arte biltzen da. Kontsumoari erreparatzen badiogu, gure patata irailetik apirilera bitarte kontsumitzen da, gutxi gorabehera. Zenbait nekazarik zuzeneko salmenta egiten duten arren, gutxiengoa da hori egin dezakeena, ez baitago hori posible egiten duen azpiegiturarik. Hala, patatak gure biltegietatik transformadore batzuetara edota ontziratze-lantegietara doaz. Horiek komertzio-eragile handiekin egiten dituzte hitzarmenak -hipermerkatuekin-. Eragile handi hauek finkatzen dituzten baldintzek ez digute aukerarik ematen zuzeneko salmenta egiteko, merkatua euren kontrolpean baitute eta euren interesen eta onuren araberako prezioak finkatzen baitituzte, kontsumitzaileen eta ekoizleen krisi-egoera aintzat hartu gabe”. Sistema honi muzin egiten saiatzen diren nekazariak ere badira, baina gutxiengoa dira. Izan ere, “salmenta zuzeneko prezioetan ekoizleek parte har dezakete erabakian, betiere aurretik kontsumitzailearekin adostuta. Baina zaila gertatzen da hori. Multinazional handiek finkatzen eta gobernatzen dituzte ekoizten eta kontsumitzen ditugun produktuen prezioak. Baina ez hori bakarrik, honek guztiak berarekin dakartzan politikak ere kontrolatzen dituzte. Nestle marka ezaguna izan daiteke honen adibidea, eta maila txikiagoan, Eroski, Carrefour…” Patata Euskal Herrian lantzen da eta oinarrizko elikagaien zerrendan dagoen produktua da. Beraz, badirudi zaila dela sistematik ihes egitea. Fernandez de Larrearen ustez, aukera bakarra “ekoizlearekin akordioak egitea da, baina betiere eragile handiak alde batera utzita”. Horretarako, ezinbestekoa da ahalik eta autoprodukzio mailarik handiena lortzea, Euskal Herrian, adibidez, badira zenbait sistema, saskien zuzeneko salmenta, esate baterako. “Baina hau guztia ez da nahikoa. Euskal Herrian, mundu guztiarengana helduko den beste eredu bat aurkitu behar dugu, hau da, kontsumitzaileen eta ekoizleen esku egongo den eraldatzeko eta komertzializatzeko beste eredu bat”. Aldarrikapen argiak, nekazarien eskutik Itota bizi dira euskal nekazari eta abeltzainak. Mila bider ikusi ditugu Euskal Herriko kaleetan euren animaliak eta traktoreak hartuta protestak egiten. “Egiten dugun protestaldi bakoitzean, geuk ere gizarte osoak eskatzen duena eskatzen dugu, hau da, gure lana onartzea eta duin bizi ahal izatea. Hirugarren batek erabaki dezakeenaren mende ez egotea ere aldarrikatzen dugu eta ekoizten dugun horretatik bizi ahal izatea, limosnarik jaso behar izan gabe. Halaber, nekazari edo abeltzain gisa egiten dugun elkarreraginaren abantailak aintzat hartzeko eskatzen dugu”. Gebara Arabako herri txikia da. Bertan, gehienak lurrak lantzetik bizi dira. Izan ere, ekoizleak gizartearen parte direla esan du arabarrak eta, beraz, “krisiak gu ere kolpatzen gaitu”. Dena den, arlo komertzialean, krisiak sektorean duen eragina ez omen da beti zuzena. “Honekin zera esan nahi dut, merkatua kontrolatzen dutenen txotxongiloak garela”. Egoera zail horren aurrean, aurrera egiteko, ez dirudi produktu bakarra lantzea nahikoa denik. Horregatik, patata lantzeaz gain, alpapa, zuhaina, artoa eta hainbat zereal -garia, oloa eta garagarra- ere lantzen ditu gebararrak. Lastoa ere egiten du eta behiak eta zaldiak ere baditu. “Azken urteotan kanpo-bitartekariekiko dugun mendekotasuna ez hain handia izaten saiatu gara; horretarako produkzioa dibertsifikatu eta zikloa ixten saiatu gara”, azaldu digu. Helburua salmentaren azken mailara heltzea da, hau da, kontsumitzailearengana heltzea, bitartekaririk gabe. Guztia da beharrezkoa lehen sektorean lan eginda. Nekazari arabarrak salatu duenez, “beste era bateko gizartean oso erraza izango litzateke bizimodua aurrera ateratzea. Baina merkatuak kontrolatzen dituztenek sortutako behar gehigarri batzuk ditugu: hipotekak, argia, ura, liburuak, eskolaz kanpoko ekintzak, komunitatea, aseguruak, gasolioa, berogailua… Behar hauek guztiek ito egiten gaituzte, eta horrela zaila da”.  