Docutec Txuleta; kilo erdikoa, behinik behin Euskal Herrian abelgorrien artean txahala da, inondik ere, preziatuena. Txahal gazte antzuaren okela, hain zuzen ere, bikaina da. Ospe honen erakusle diren bi izendapen baditugu: Nafarroako Txahala eta Kalitateko Euskal Okela, azken honek hartzen ditu bere baitan txahala, zaharra eta idia. Txahala 9-18 hilabete inguru dituenean hiltzen da eta zaharra, 19 hilabete eta 12 urte bitartean. Txuletak, gutxienez, 350 gramoko pisua izan behar du, parrillan erretzeko; hala ere, 500-600 gramokoa izan ohi da aproposena. Hiltegitik atera ondoren, okelak hamar egun, gutxienez, egon behar du jalkitzen. Berrizko txuletak izan dute aspalditxo Euskal Herrian ospe handia. Letxuga entsaladarekin lagunduta janez gero, beste lagungarriren batekin baino osasuntsuagoa izango da; izan ere, txuletak, berez, aski koipe du. Dena den, hornigai gisa, beste lagungarri batzuk ere onartzen ditu: txuleta tipula karamelatuarekin, esate baterako. Hala ere, prestaera guztietan badaude funtsezkoak diren bi osagai, besteak beste: gatz larria eta oliba olioa. Edozein modutan, txuletak barrenean gutxi eginda egon behar du, zaporea behar bezala hartzeko. Errioxako ardo beltza baino edateko hobeagorik ez du. Txuleta prestatu eta jateari, edonola ere, tamaina hartu behar zaio. Pago edo arte ikatzezko ilintiak bizi-bizi daudenean, zabaldu eta txikitu. Parrilla txingarraren gainean jarri. Burdinak ondo berotu direnean, zatar paperarekin garbitu eta okelaren gainaldea odol plasmaz bete orduko, buelta eman. Jateko arauei dagokienez, berriz, "isatsetik" jaten hasi, bertan dago koiperik gehien. Oso bero jan beharra dago. Txuletak hiruki baten antza hartu behar du, alde bitan hezurkiak dituela. Bukatzeko, ez izan erreparorik eskuekin hartu eta hezurretaraino garbitzeko.   Txuleta parrillan erreta Txuleta bat egiteko garaian garrantzitsuena ebakidura da; homogeneoa izan behar du, txuleta guztiak berdinak izan daitezen. Lodiera aproposena txuleta behar bezala egin dadin 4 cm-koa da, edozein modutan, ez da komeni lodiagoa izatea. Parrilla mota ere oso kontuan hartzekoa da. Bero handia sorrarazi behar du eta labe funtzioa egin. Horretarako alboetatik itxita egon behar du eta goitik adreilu erregogor batez estalita. Bestalde, aire laster naturala izan behar du, sua bizia eta artearen egur ikatzez egina, txingarrak txuleta txigortu eta gorritu ahala ikatzaren urrina jaso dezan. Okelaren ontzeari dagokionez, 15-20 egun gela hotz batean egotea komeni da, 2º-tan. Txuleta egiteko parrillan jarri eta goiko aldetik gatz lodiz erabat estali. Beheko aldetik behar bezala gorritu eta txigortu denean, birarazi eta berriz ere gatzez estali. Era horretan okelak behar duen gatza bereganatuko du. Gainerako gatza pikorretan geratuko da. Sardexka batez kendu. Erretzen eduki beharreko denbora faktore ezberdinen araberakoa da: suaren bizitasuna, okelaren kalitatea... hala ere, txuleta 4 cm-koa bada, parrillan 15-18 min inguru eduki. Era honetan, prestatuta ikatzaren eta kearen urrinak xurgaturiko zolda gorria duen txuleta lortuko dugu. Barruko aldea, berriz, gordin eta gorri geratuko da, bero besterik ez, ebakitzean zapore eta urrin naturala gorde ditzan. Zerbitzatzeko garaian txuletari koipe guztia kendu eta puskatan moztuta zerbitzatu; mahaikide adinbat puska egin.