Docutec Olentzeroren etxea ezagutu nahi al duzu? Gabonak gertu ditugun unean, Bizkaia aldera joateko proposamena luzatu nahi dizuegu, Izenaduba basoa ikustera, hain zuzen ere. Olentzerok berak aurkeztuta, Mungiara hurbiltzen diren bisitariek ibilbide magikoa egiteko aukera izango dute: filmak, jokoak... hainbat pertsonaia lagun, euskal mitologiaren berri jasoko dute. Heldu nahiz txiki, oso modu dibertigarrian, gure historiaren zati bat ezagutzeko parada ezin hobea. Bizkaiko Mungia herrian kokatuta dago Izenaduba basoa eta 2007ko abenduan ireki zituen ateak euskal mitologiari buruzko lehenengo parke tematikotzat jo daitekeen leku honek. Urtebete, beraz, martxan, haur eta helduei euskal mitologian itzal handia duten pertsonaiak aurkeztu eta istorioak kontatzen. Urte osoan aurkituko dugu irekita eta familian bisitatzeko leku aproposa da Izenaduba, baina egia da haurrak direla mundu magiko honekin gehien maiteminduko direnak. Izan ere, Olentzeroren etxea ezagutzeko aukera eskaintzen baitu eta hori ez da, noski, egunero gertatzen.Olentzeroren etxea Parkera sartu eta nabarmentzen den eraikuntza Landetxo Goikoa baserria da, Olentzeroren etxea. XVI. mendekoa da, 1510ean eraikia eta garai hartako eraikin arkitektoniko bakarrenetakoa. Familia aberats bat bizi omen zen bertan. Baserria eraberrituta dago eta gaur egun Olentzero eta bere lagunen etxe bihurtu da. Eraiki zen garaiko biztanleen bizimodua ezagutzeko aukera eskaintzen du bisitak. Bisitan gidari izango dugun pertsonak azalduko digu guztia eta hori horrela, bere azalpenek argituko digute gure begiek ikusten dutena. Garai hartan beheko suak zuen garrantzia edo bihitegiaren kokapena dira, besteak beste, irudi eta errepliken bidez ezagutuko ditugunak. Dirudienez, Landetxo Goikoa baserriak elkartu zituen lehen aldiz pertsonak eta animaliak teilatupe berean. Gainera, Bizkaiko baserririk aspaldikoena da eta gaur egun arketipoa da Bizkaiko baserrien artean. Aurreko aldean jartzen garenean ikusiko dugu atari zabala duela eta aurreko aldea hiru zatitan banatuta dagoela, baina... sar gaitezen barrura! Tximinia baserriko bizitzaren ardatz da, bilgunea eta batez ere berotasun-iturri. Berau berreraikitzea lan handia izan zen, haritzaren egurrez eta garaiko teknikak erabilita egin baitzen lan hau. Aurreko garai haietan baserriak bailarako zonalde garaietan eraikitzen zituzten, lapurrengandik eta erasoetatik babesteko. Landetxo Goikoa, ordea, herritik gertu dago: Garaiko jauntxoen arteko guda eta liskarrak amaitzen ari ziren seinale garbia. Baserriaren aurreko aldean dauden egurrezko leihoak baserriaren bitxitasunaren adierazle dira. Izan ere, leihoen garaiera zela eta, ez zuten ezusteko bisitarik izaten. Garai hartako bizilagunek, atsedenerako erabiltzen zuten baserria aisialdi garaietan eta beste garaietan, aldiz, ganbara moduan. Baserria ezustekoz beteta dago: jokoak daude eskura, irudiak, izaki magiko eta misteriotsuak... pantailan ikusiko dugu Olentzero hizketan, bere eta inguruko pertsonaien berri ematen. Istorio ezagunak entzungo ditugu, ipuinak eta kondairak eta guk geuk parte hartzeko aukera izango dugu, panelak irakurriz eta jokoekin jolastuz. Begi eta belarrietatik sartuko zaizkigu.Gainera, irudiak hiru dimentsiotan ikusteko aukera ematen duen 3D simulagailua ere badago eta esertzen garenean istorio hau ikusi ahal izango dugu: Mari Teiletakok jasotzen ditu Euskal Herrian haurrei erortzen zaizkien hortzak eta izar bihurtzen ditu. Hortz bat jasoko du Marik, baina galtzagorri bat etorri eta kendu egingo dio. Hortza berreskuratzen lagundu beharko diogu guk. Hauxe da baserriko bisitari bukaera ematen dion gunea. Baina, baserri barrukoa ikusi eta ukitu ondoren ere, bada zerikusia kanpoan. Hona hemen, labur azalduta, baserriaz kanpoko aldean dagoena: Jentilak Salto egiteko gogoa duzula? Harri artean egiten baduzu, jentilaren izena aurkituko duzu. Cromlech harrietan, berriz, harri hauei buruz jakin beharreko guztia dago idatzita. Haurrak menhirrera igotzeko aukera dago eta dolmenean jentilen aztarnak daude. Mariren kobazuloa Kobazuloan sartzeak beldur pixka bat ematen badu ere, barruko aldeak merezi du, zalantzarik gabe. Gogoan izan asko direla Mariren inguruko kontuak: esaterako, Mari haserretzen bada, ekaitza eta txingorra sortuko duela. Lapurrei ostutakoarekin bizi omen da Mari, ez da gezurraren lagun, harrokeriarena ere ez, emandako hitza bete egin behar dela dio eta lagun hurkoari lagundu. Ez zaio bizkarrik eman behar, hika egin behar zaio eta berak eskatuta ere, ez gara inoiz eseriko. Tartalo eta haritza sakratua Panpina handi batek du Tartaloren itxura, baina haurrak beldurtu ordez, berarekin jolas daitezke. Dakizuenez, Tartalo begibakarrak behin artzain gazte bat bahitu omen zuen eta ihes egin ez ziezaion eraztun magiko bat jarri zion eskuko hatz batean. Baina, artzainak ihes egin zuen eta eraztunak salatu: "Hemen nago! Hemen nago!" zioen eraztunak. Gure artzainak, ordea, nekez, baina eraztuna kentzea lortu eta errekara bota omen zuen. Eraztunak oihuka jarraitu zuenez, bere atzetik errekara salto egin eta bertan ito omen zen Tartalo. Basoa eta labirintoa Labirintoan barrena ibili eta galdu ere egingo gara, nahi izatera. Gure basoak ez omen ziren leku segurua garai batean mota askotako piztiak, iratxoak eta gaueko beste hamaika izaki bizi omen zirelako. Nonbait, horregatik jaso zituzten baselizak, hauetaz guztiez babesteko. Baselizetako kanpaiak jota, sorgin eta lami gaiztoak uxatzen omen ziren, bai eta gaueko izaki gaiztoak ere. Herensugea eta ortzadarra Kulunkatu, irristatu eta zubia igarotzeko aukera dago gune honetan. Erromako zubiaren azpitik igaro daiteke eta bide batez, ostadarrak dituen izen desberdinak ikasteko aukera izan. Txondorra Gezurretako txondorra bada ere, benetakoa dirudi. Eguzkia bizitza bazen, suak hartzen zuen bere lekua Euskal Herriko negu gorrian eta jakina, ikatzak, urre beltzak, berebiziko garrantzia zuen gure arbasoentzat su hori bizirik mantenduko bazuten. Horregatik ziren aberatsak txondorra zutenak. Benetakoa ez den txondor honetan ez dago ikatzik, haurrak bakarrik sar daitezke eta txirrista motz baten bidez barrutik kanpora atera.