Docutec Sakanako parrandak Sakana aldeko gau giroa azaltzen da artikulu honetan. Batez ere, tabernetako giroa eta zein musika mota jartzen duten. OLATZ IRIZAR / Sakanako gau giroa: Etxarritik Altsasura? Altsasutik Etxarrira? Garai batean Altsasu izan zen Sakanako gau txori guztien topagunea, baina gaur egun gauzak zeharo aldatu dira. Altsasu zapaldu ere egiten ez duten gautxori dezente ditugu gure bailaran, eta nola ez bada, baita Altsasutik ateratzen ez direnak ere. Nora joan? Zuk zeuk erabaki beharko duzu. Parranda egunak mahai baten inguruan hasi ohi dira Sakanan, eta horretarako, herririk txikienak ere badu aukera: elkarte gastronomikorik ez duen herririk ez baitago hemen inguruan. Herriko elkartean bapo-bapo afaldu ondoren, Sakanako gazteek gau hori baldintzatuko dien erabaki bati egin beharko diote aurre: nora joango gara? Altsasura ala Etxarrira? Gu, GAZTETXULOko irakurleek aukera egin dezaten, bi herrietara joango gara parrandan. Altsasu Autoa plaza inguruan utzi ondoren, tabernaz taberna abiatzeko prest gaude. Hala ere, gaurkoan kontzertua omen dago Gaztetxean eta bertan hasiko dugu gaueko erronda. Gaztetxetik plaza ondoan dagoen Lezea tabernara abiatu gara. Hau nahaste borrastea! Mano Negraren abesti baten ondoren, bakailaoa jarri digute. Altsasuko tabernetan gogor jotzen du bakailaoa-k eta berotze lana baino ez dugu egin Lezean. Bakailoa-z nazka-nazka egin ondoren, beste taberna batera abiatu garenean, hau sorpresa!!! Fermin, bai, Fermin Muguruza!!! Lurrazpi tabernan euskal musika pixka bat entzun ondoren, saltsa dantzatzea iruditu zaigu egokiena (musika estiloak nahastea gustukoa izan behar Altsasun ibiltzeko.eta Xume tabernara goaz. Koxka aldera goazela, bakailaoa-ren zarata entzun dugu, Koxkan, Oasisen eta Gautxorin batez ere. Gerorako utziko dugu musika mota hori eta oraingoz, Mareo tabernara goaz, bertan hainbat herrialdetako musika jartzen dute, Afrikakoa batez ere, eta gure gorputzetan dantzatzeko gogoa sortzen ari da. Bakailaoan buru belarri sartu aurretik Biltokitik pasatu gara, Arkangoan patxanga pixka bat, eta gaua histerikoki bakailaoa dantzatzen bukatuko dugu. Aukerarik ez digute utzi, hau baita nagusi gure Altsasu honetan. Etxarri Aranatz Altsasu baino txikiago izan arren, Etxarri Aranazen ez dugu aparkatzeko tokirik aurkitu, eta plaza inguruko kale estu batean utzi behar izan dugu autoa. Komeriak ateratzeko orduan helduko dira. Altsasun baino taberna gutxiago daude Etxarri-Aranazen, baina giro falta ez dago; ez, plaza inguruan dabilen jendetza ikusi baino ez dago. Xapatero tabernatik hasiko gara erronda, Etxarriko taberna historikoa da hau, bertara joandako edonork ezagutuko duena. Musika ona dago bertan, euskal musika ugari eta rock-a. Bakailao izpirik ez, momentuz. Plazan beste aldean hiru taberna ditugu aukeran: Larraza, Lekuona eta Suta. Lekuona taberna aukeratu dugu, bertan guateke festa dagoelako. Lekuona taberna Bierrik elkartearen taberna da (euskal kultura eta komunikabideak sustatzeko gure bailaran dagoen elkartea), eta taberna honetan kultur ekitaldi ugari antolatzen dira. Gaurkoan 60ko hamarkadako musikari tartea egin diote eta bertara abiatu gara. Jendea animoso dabil dantzan, eta taberna ere egun horretarako propio apaindu dute. Gainera, argazki erakusketa eta guzti dugu. Bob Dylan eta Janis Joplin Lekuonan utzi eta Suta aldera goaz. Hemen ere musika ona dago, rock-a nagusi, baina halako batean bakailaoa hemen ere!!! Etxarri-Aranazen ere bakailaoa!!! Berehala aldatu dute eta rock-era bueltatu dira, baina gu ordurako Larrazan gaude. Taberna berdinetan erronda pare bat egin ondoren, guateke festan bukatu dugu gaua, gorputzean gaurkoan ere dantzatzeko grina sortu zaigulako eta gainera, taberna honetan pizzak ematen dituztelako, eta badakizue, ordu txikietan parranda zaleok goseak izaten gara. ...eta bukatzeko Dena den, badago bi herriotan parrandan daudenak elkartzeko toki bat, oso berandu ixten den zulo horietako bat, Etxarri eta Altsasu ixten direnean gainezka egiten duena: Clinker. Etxera joateko gogorik ez duten guztiak elkartzen dira bertan, eta giroa ordu txikietan edozein herritan egoten den bera da: musika arraroa, taldeen arteko zenbait borroka, alkoholemia kontrolak gertu, baina hori bai jendea parrandan. Gaurkoan kontatu dugun hau Sakanan gertatzen da, baina udazkenean eta neguan batez ere. Udaberrian eta udan gau giroa erabat aldatzen da, herrietako festak hasten dira eta baita parranda egiteko moduak ere. Dena den, beste artikulu oso bat beharko genuke udako gau giroa azaltzeko