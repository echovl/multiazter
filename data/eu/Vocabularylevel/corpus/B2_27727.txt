Docutec Ugalkortasuna eta adina Ikerketa baten berri ematen duen albistea. Dirudienez ugalkortasuna galtzen oso azkar hasten gara, 30 urte aurretik. Horren inguruko hainbat datu estatistiko ematen ditu. Ugalkortasuna uste baino lehenago jaisten da adinarekin Bai emakumezkoen bai gizonezkoen ugalkortasuna uste baino lehenago hasten da jaisten adinarekin; adibidez, emakumezkoetan 30 urtetik behera aurreratu dute ugalkortasuna jaisten hasten deneko adina. Hala adierazi dute, behintzat, Human Reproduction Europako ugalketa-medikuntzari buruzko aldizkari ospetsuan argitaratutako azterketan. Azterketa AEBetako Ipar Carolinako Ingurumenaren Osasun Zientzien Institutuko eta Italiako Paduako Unibertsitateko ikertzaileek egin dute, eta ugalkortasunean emakumezkoaren eta gizonezkoaren adinak duen eragina jakitea zuten helburu. Ikertzaileen esanean, emakumezkoen ugalkortasuna 30 urtera iritsi baino lehen jaisten hasteak ez du esan nahi 30 urte ingururekin haurdun gelditu nahi dutenek aukera gutxiago dutenik, baizik eta 20 urte dituenak baino bi edo hiru hilabete gehiago beharko dituela bere nahia betetzeko. Nonbait, haurdun geratzeko aukera hilekoaren ziklo bakoitzaren barruan gutxitzen da. Bestetik, gizonezkoen adinak ere uste zena baino garrantzi gehiago duela ikusi dute, gizonezkoen ugalkortasuna 40 urte bete baino lehenago hasten baita jaisten. Argitaratu duten ikerketaren arabera, ernaltzeko aukera handiena obulatu baino bi egun lehenago izaten dela jakinda, eta biek ere adin bera dutelarik, 19-26 urteko emakumeek % 50eko aukera dute haurdun geratzeko ziklo bakoitzean; 27-34 urte edukiz gero, % 40ra jaisten da; eta 35-39 urtekoentzat, ernaltzeko aukera % 30 baino txikiagoa da, eta % 20 ingurukoa da, berriz, gizonezkoa bost urte zaharragoa bada (bere ugalkortasuna ere jaisten hasia delako). Hala ere, ikertzaileek aitortu dute alde handia dagoela bikotetik bikotera, eta faktore askok eragiten dutela bikotearen ugalkortasunean, hala nola, inguruneak, erretzeak, sexu bidezko gaixotasunek... Azkenik, kontuan hartu behar da azterketan parte hartu duten 782 bikotek familia plangintzarako metodo naturala erabiltzen zutela, hau da, haurdun ez geratzeko, ez dute sexu-harreman osorik (sartu eta eiakulatu) praktikatzen ernaltzeko aukera gehien dagoen egunetan. Beraz, baliteke horrek ere emaitzetan eragina izatea, azterketa egiteko aukeratu den laginak ez duelako gizarte osoa ordezkatzen, familia plangintzarako beste metodo batzuk ere erabiltzen baitira gaur egun.