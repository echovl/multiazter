Docutec Zahartzaroa, etxetik atera gabe Etxez etxeko zaintza-zerbitzua aukera ezin hobea izan daiteke ezintasun fisiko edo psikiko larririk ez duten eta etxean bizi nahi duten aiton-amonentzat. Etxez etxeko laguntzak  Badirudi aiton-amonak zaintzeko modelo tradizionala gainbehera dagoela. Izan ere, bizi itxaropena gora doa apurka baina etengabe (gero eta aiton-amona gehiago daude gure gizartean, edadetuen proportzioa handiagoa da), familia kontzeptua aldatu egin da eta emakumeak lan munduan gero eta sartuago daude; horren ondorioz, gure zaharrak zaintzeko modua asko aldatu da. Nabarmen geratzen ari da etxeko adindunak zaintzen zituzten emakume etsituen irudia goitik behera berrikusi behar dela, erabat desagertuko ez bada. Datu soziologikoek argi asko adierazten dute: 1975ean, 65 urteko pertsona bakoitza zaintzeko 5 emakume zaindari potentzial zeuden; gaur egun, berriz, 2 besterik ez. Halaber, datuak adierazten dutenez, 2040an 80 urtetik gorakoak gehiago izango dira 45-60 urte bitarteko emakumeak baino (betidanik etxeko aiton-amonak zaindu izan dituztenak). Gauzak horrela, etxez etxeko zaintza zerbitzua aukera ezin hobea izan daiteke ezintasun fisiko edo psikiko larririk ez duten eta etxean bizi nahi dutenentzat aiton-amonentzat. Laguntzak, banan-banan Telezaintza. Telefonoko linearen bidez aktibatzen den etxez etxeko laguntza zerbitzua da. Beti soinean daramaten botoi bat sakatu beste lanik gabe, aiton-amonek edo ezintasunen bat duten pertsonek etxean jasotzen dute laguntza. Eguneko 24 orduetan funtzionatzen du, urteko 365 egunetan, eta segurtasuna eta konpainia ematen duten profesional espezializatuek eramaten dute. Etxez etxeko laguntza. Egoera soziala dela eta edo osasuna dela eta, oinarrizko beharrizanak betetzeko laguntza behar dutenentzako zerbitzua da: jaten ematen diete, beren burua garbitzen laguntzen diete, etxeko lanak egiten, konpainia ematen diete etxean nahiz kanpoan eta abar. Etxearen berregokitzapena. Laguntza hauek familia eremuan, etxean bertan, mugitzeko arazoak dituzten adindunei ematen zaizkie, etxean egin beharreko obrentzat laguntzak eman eta mugikortasun normala galarazten dieten oztopoak kendu edo egokitzeko. Otorduak etxera eramateko zerbitzua. Zerbitzu honen bidez janari beroa, nahikoa eta orekatua ematen zaie aitona-amonei, familiek ezin badituzte horretan lagundu edo jangela batera joateko moduan ez badaude. Etxez etxeko garbiketa. Profesional espezializatuek tartekako garbiketa sakona edo aldiro-aldiroko garbiketa egiten dute ezinduta dauden pertsona nagusien etxean Familientzako laguntzak. Aiton-amonak familian bertan zaintzeko diru laguntzak dira, erresidentzia batera eraman ordez, etxean bertan zain ditzaten. Etxea gazte unibertsitarioekin banatzea. Ikasten ari diren hirian ostatua behar duten gazteak eta horiek beren etxeetan hartzeko moduan diren zaharrak harremanetan jartzen dituzte. Zerbitzu hau jasotzen duten edadetuek, konpainia ez ezik, dirua jasotzen dute horren ordainetan, baita etxerako asegurua edo ekipamendua ere. * Gerta liteke laguntza horietako batzuk ez izatea eskuragarri zure bizilekuan. Zerbitzuen berri jakiteko, jo udaletxera.   Etxez etxeko laguntzak eskatzeko baldintzak Laguntza eskatzen deneko herri edo hirian bizitzea, eta erroldan urte bete baino gehiagoz izena emanda egotea. Ez gainditzea erkidego autonomo bakoitzak ezartzen duen diru sarrera minimoa. Minimo hori soldata minimoaren arabera finkatzen da komunitate autonomo bakoitzean. Ez jasotzea antzeko laguntzarik bestelako erakunde publiko edo pribaturen batetatik. 60 urte eginda izatea. Ez izatea gai baliabide propioekin etxez etxeko laguntza ordaindu ahal izateko. Ez egitea uko erresidentzia publiko batean sartzeari Laguntzak eskatzeko, udaletxeko gizarte laguntzaileengana edo laguntzak bideratzen dituzten gizarte laguntzako auzoko zentroetara jotzea. Landa inguruan, zerbitzu horiek mankomunitateen esku egoten dira eta, beraz, mankomunitate horietan egin behar da laguntzak jasotzeko eskaria. Etxez etxeko laguntza herri eta hirietako gizarte zerbitzuetako sailen prestazioa da, hortxe biltzen dira estatuak, erkidego autonomoak eta udalak berak emandako laguntzak. Herri handietan edo hirietan, eskaerak auzoetako udal bulegoetan egin behar dira. Herri txikietan edo biztanle gutxikoetan, berriz, mankomunatuta egoten direnez, eskaerak mankomunitatera eraman behar dira lehenbizi, hor egoten baitira bilduta udaletako gizarte laguntza guztiak. Erkidego autonomo guztietan etxez etxeko laguntza jasotzeko baldintzek bi faktore hartzen dituzte kontuan batik bat: zaharren mugikortasuna eta baliabide ekonomikoak. Bi faktore horiek ezartzen dute lehentasuna kasu guztietan; izan ere, zenbat eta dependentzia eta behar ekonomiko handiagoa, orduan eta aukera handiagoa dute aiton-amonek laguntzak jasotzeko.   