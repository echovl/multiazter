Docutec Best Bilboko Abando Ibarran eraikiko dute Iberdrola Dorrea. Dorreak 160 metroko altuera eta 33 solairu izango ditu, eta aurrekontua ez da makala, 160 milioi eurokoa (Guggenheimekoa 90 milioikoa izan zen). Ez naiz oraingo honetan George Best, 70eko hamarkadan Manchester Unitedeko eta Ipar Irlandako jokalari trebearen inguruan ibiliko, ez eta Bilbora etorri omen zen ingeles famatu horrekin ere; bai, aldiz, horren ondorengoei (eta ideologia aldetik ari naiz) buruturiko zenbait egitasmori buruz. Modan dago gure Bilbo honetan, ekimen edo gauza handiei ingeles izena jartzea. Horra hor, esaterako, Erakusketa Azoka berriari jarritako izena, BEC (Bilbao Exhibition Center), edo She's in fashion, pasa diren Gabonetan gure hirian egindako argiztapen egitasmo kaskarrari ipinitakoa. Orain, eta urte osoan zehar, Best izango dugu indarrean. Portzierto, hiriko eremu bat edo gehiago argiztatu nahi baldin badute, Lisboara joan beharko lukete gure agintariek, Praça do Comerço ikustera: hori bai argiztapen txukuna, modernoa eta polita, leku enblematiko horren edertasuna nabarmentzen duena. Leku enblematiko horren bila ibilbide luzea bezain arantzatsua egin dute Bilbon. Donostian, esaterako, errazagoa izan dute Kursaaleko kuboekin; edo katedral zaharrarekin Gasteizen. Baina Bilboko eremu eta eredu berrian, zer edo zer berezia benetan berezia behar zuten Guggenheimi pribilegioa kentzeko, eta azkenean aurkitu dutela hedatu dute lau haizeetara: Iberdrola Dorrea, bai jaun-andreak, Cesar Pelli arkitektu argentinarraren agindupean Abando Ibarran eraikiko dutena. Aipatu dorreak 160 metroko altuera eta 33 solairu izango ditu, eta aurrekontua ez da makala, 160 miloi eurokoa: handia benetan, kontutan hartuta Guggenheimekoa 90 miloikoa izan zela. Edozelan ere, Iberdrola enpresak dorre horren erdia ordaindu eta bete egingo du; beste erdia, beti bezala, goi mailako enpresek erostea espero dute. Baina dirutza hori mugitzen hasi baino lehen, ehunka tona lur eraman dituzte Bizkaiko hiriburutik Zamudioraino, ia inor konturatu gabe. Espainiako Toxikologia Institutuak, Abando Ibarran agertutako kadmio kopurua baimendutakoa baino 9 aldiz handiagoa dela adierazi berri du. Ikerketa, ekologista talde baten salaketak ireki zuen, eta horren ustez, datu garrantzitsu batzuk falta dira horretan, merkurio edo kromoari dagozkienak alegia. Abando Ibarran, lurrez gain, diru asko mugitzen ari da azken urteetan, hiriko zenbait giza taldek salatu dutenez. Baina presaka dabiltza ingeles famatu horren ondorengoak, Ingelesen Zelaiaren ondoan hain juxtu, hantxe ezarri baitzen hilerri protestantea eta hantxe hasi omen baitziren ingeles batzuk pilota baten atzean prakamotzetan. Iberdrola Dorre horren ondoan, konpainiak 200 bat etxebizitza eraikiko ditu, datorren urtean hasita. Prezioa bestalde, Mirakontxa edo Miarritzeko itsasertzekoaren parean ibiliko da (metro koadro batek 6.000 bat euro baino gehiago balio izaten du horietan). Lagun askorentzat, etxebizitza arrunta lortzeak 20 edo 30 urteko zigor ekonomiko handia ekartzen du, nahiz eta Bilboko kasuan, estatuko hiri handien artean, hiritarrok ordaintzen dugun zerga kopurua oso altua izan, altuena askotan: horretan ere, aitortu behar, bilbotarrok onenak (best ingelesez). Eta Best (Bilbao Estimula gazteleraz, Bilbo nahi beste euskaraz) urtarrilaren 20an inauguratu zuen alkate jaunak. Helburuak, argi daude: «Euskal gastronomia eta Bilboko hiria nazioarte eta estatu mailan bultzatzea, kultura eta gastronomia alorreko erdigunea finkatzen laguntzea eta hirian oinarrizkoak diren sektoreen garapen ekonomikoa eta lehiakortasuna sustatzea». Otsailean, ardo eta ur dastaketak antolatu dira; martxoan, besteak beste, «gaztaz hitz egingo da». Urtean zehar, Karpen hiria, katak, diseinuzko erakusketak eta beste hamaika gauza burutzeko asmoa dute. Are gehiago, mapa gastronomikoa eta guzti argitaratuko du Bestek: horri, gastromapa izena jarri diote. Bilbokoa izanik, gastromapamundia behar luke.