Docutec Urak badu kolore usain eta zaporerik Edateko uraren ezaugarriak azaltzen ditu erreportaje honek, batez ere botilaratuarenak. Hainbat mota zehazten ditu. Bestalde, sukaldaritzarako uraren garrantzia azpimarratzen du aditu batekin egindako elkarrizketak. EIDER JAUREGI/Erredakzioa Botilako ura modan, gorantz doa horren kontsumoa. Ur guztiak ez dira berdinak, ordea, eta ur minerala, edateko prestaturikoa eta iturburukoa topa daitezke egun dendetan. Kanpokoekin leihan, Hego Euskal Herrian Alzola, Betelu eta Insalusek ekoizten dute ur botilaratua. Botilaratutako uraren inguruan gero eta izen berri gehiago daude. eta elikagaigintzan aritzen diren enpresa handiak ere (Nestlé eta Danone, kasu) edari honek duen merkatuaz jabetu dira. Modan dago ura eskatzea, baita gonbidatuei iturriko ura atera beharrean botilakoa ateratzea ere. Izen ezagunekoa bada, are eta hobeto... Euskal Herrian bertan %8-10 inguru igotzen da urtero ur botilaratuen salmenta. Duela hamar urte hasi zen gorakada, eta etengabea izan da orduz gero. Moda-modan daudenak Evian, Perrier eta horrelakoak badira ere, Euskal Herriko ura ez da horiek baino gutxiago. Ingurune paregabeetan sortua, Alzola, Betelu edota Insalus botiletan dagoen ura garai batean bertan egon ziren bainuetxeetan erabiltzen zen bera da: ur gozo, edangarri eta sendagarria, hain zuzen ere. Jatorria identifikatu Uraren munduan ere marka edo izen batzuk gailentzen hasi diren honetan, ur guztiak ez direla berdinak jakin beharra dago. Adituek jatorriari erreparatzea gomendatzen dute, izenean izan ezik hainbat markatako urek ez baitute edozein etxetako ur arruntarekiko inolako alderik. Alzolako ura ekoizten duen enpresako zuzendari nagusi den Pablo Benitok ondo ezagutzen du sektorea. Hamar urte egin ditu Betelun, eta beste hogeita hamar egin zituen duela hiru urte ura ekoizteari utzi zion Urberuaga enpresa bizkaitarrean. Ur gaietan esperientzia handikoa izaki, irmoki adierazi digu berak: «Ez daude bi ur berdin». Markapean zer ur mota dagoen adierazten duen esaldia botila guztietan aurki daiteke: ur mineral naturala, iturburuko ura eta ur prestatua. Bakoitzak bere ezaugarri bereziak ditu, nolako iturburua, halakoa baita ura. Ur mineral naturala lur azpitik, tenperatura altuan (20 gradutik 30era edo) sortzen dena da, hilabete eta urte luzez lur azpitik ibili ondoren mineralizaturik azaleratzen den ura, alegia. Inolako kutsadurarik, mikrobiorik edota bakteriorik gabea izan ohi da eta beti (uda eta negu) konposizio kimiko beraz kanporatzen da. Horregatik, ur mineralak dira beren etiketan konposizioa jartzen duten bakarrak, beste uren kasuan aldakorra izaten baita hori. Ur mineralak duen beste ezaugarri bat iraunkortasuna da. Inolako manipulaziorik gabe botilaratzen da, legeak hala aginduta, eta bere garbitasuna dela medio bost urte iraun dezake botila barruan inolako aldaketarik izan gabe. Iturburuko urak Egun modan dauden uretako asko —Tourrean horrenbeste ikusi den Aquarel, esaterako— iturburuko urak dira (gazteleraz, agua de manantial). Ur mineralaren antzekoak dira, baina hain sakonekoak ez direnez mineralizazio baxuagoa izan ohi dute eta urtaroaren zein baldintza meteorologikoen arabera aldatu egiten zaizkie ezaugarriak. Hori dela eta, ur hauek ez dute konposizio kimikorik azaltzen, aldakorrak baitituzte horiek. Ur mineralekin eta iturriko urekin batera ur prestatu berriak ere aurki daitezke orain dendetan. Ur hauek iturriko ur arruntaren antzekoak izaten dira eta fisiko-kimikoki tratatuak egoten dira kontsumora egokitzeko. Azken ur mota honen kontsumoaren kontra egin du berriki Naturaren Babeserako Fondo Mundialak. Erakunde honen arabera, iturrikoaren kalitate bera duen ura 500 edo 1.000 aldiz gehiago ordaintzen du kontsumitzaileak, eta norberaren poltsikoa urratzeaz gain ingurumen kostuak ere sortzen ditu mota honetako urak, bai trataera kimikoa dela, baita plastiko eta bestelakoetan ere. Ur mineral naturalak dira oraingoz arrakastarik handiena dutenak. Aneabe (Asociación de Empresas de Aguas de Bebida Envasadas) delakoak joan den martxoan kaleratu zituen 1999ko kontsumo datuak, eta horietan argi eta garbi erakusten zuen iturriko urak aurrera doazen arren (era honetakoak dira moda-modan dauden urik gehienak) ur minerala dela gaur egun gehien kontsumitzen dena: 3.200 milioi litro ur mineral inguru ekoitzi ziren 99an espainiar Estatuan, 366 milioi iturburuko ur eta 107 prestaturiko. Euskal Herriko urak Ur mineral naturala da Hego Euskal Herrian diharduten hiru ekoiztetxeek merkaturatzen dutena. Garai batean bainuetxe izandakoetan ekoizten dira hirurak. Ur mineralizatuak izateaz gain, beraz, propietate sendagarriak ere badituzte. Duela urte batzuk arte, bainuetxeak izandako tokietatik zetorren ura ur mineral-sendagarri izenpean saltzen zen. Lege aldaketa baten ondorioz, mineralizatuta dauden ur guztiak ur mineral natural bezala saltzen dira gaur egun eta desagertu egin da mineral-sendagarri izendapena. Izendapena aldatu bada ere, Alzola, Betelu eta Insaluseko arduradunek ekoizten duten uraren propietate sendagarriak aldarrikatzen dituzte oraindik ere, eta merkatuan diren beste urekin alderatzeko inolako beldurrik ez dutela adierazten dute. Bezeroarena da, honenbestez, kalitatearen edo izenaren arteko hautua. Juan Jose Lapitz: «Sukaldaritzarako ere hobe da ur neutroa erabiltzea» - Zein ezaugarri izan behar ditu ur on batek, zer hartzen duzue kontuan? - Bilbon azken aldian egin genuen ur-dastaketan hainbat probaketa ezberdin egin genituen. Alde batetik ur mineralen arteko dastaketa egin genuen. Besteak beste, ur minerala eta iturriko ur arrunta alderatu genituen, eta ur mineralez prestaturiko salda bat eta ur arruntez prestaturiko beste bat konparatu genituen. Iturriko ura eta ur minerala probatu zituzten 200 pertsonetatik %90ek ur minerala aukeratu zuten, eta saldarekin gauza bera gertatu zen. - Janarian ere antzematen da, beraz. - Bai. Oso garrantzitsua da edateko ura ona, osasuntsua eta hori guztia izatea, baina hori bezain garrantzitsua da jana izorratuko ez duen ura erabiltzea. Aipatutako kasuan argi eta garbi geratu zen zein garrantzitsua den jana ur neutro batekin prestatzea. Beti esan izan da ura usainik, kolorerik eta zaporerik gabea dela, baina hori ez da horrela, ez horixe! Gaur egun ur askori kloroa gehitzen zaio, eta horrek eragin zuzena du prestatzen ditugun jakietan. - Gustuari dagokionez, zer bereizten duzue dastaketetan? - Alde batetik, ur naturalak eta ur natural karbonikoak bereizi behar dira. Biak dira ur naturalak, baina batek gas karbonikoa duen bitartean bestea bikarbonatatua da, eta oso ezberdinak dira. Antzematen eta kalifikatzen errazenak ur karbonikoak dira, daukaten bikarbonato mailagatik edo burbuila motagatik bereiz daitezke eta. Batzuk oso burbuila fina izaten dute eta horiek dira atseginenak; beste batzuk gazixeagoak izan ohi dira. Horrelako gauzekin batera, usain kontuak ere asko zaindu behar dira. - Edalontziak ba al du zerikusirik ura edaterako garaian? - Hobe da ura beirazko kopa handi batean hartzea. Zutikakoa, edukiera politekoa eta ipurdi zabal samarrekoa behar du, guztia ondo kontzentratzeko. - Janaren aurretik, ondoren... Noiz hartu behar da? - Badaude elementu batzuk ura eskatzen dutenak: ozpina duten jaki guztiak, entsaladak, alkatxofak (ahoan sortzen duten sentsazio goxoa dela-eta), txokolatea... - Eta, ardo eta ardo artean, urik bai? - Baietz esango nuke. Ardoz aldatu behar dugunean komenigarria izaten da, gainera, ahoa garbitu eta hurrengo tragoaz behar bezala gozatzeko moduan geratzen baitira dastamen-papilak. Niri, pertsonalki, bazkaldu ondoren eta kafea hartu eta gero, ur karbonikoa edatea gustatzen zait, oso ona baita digestioa egiten laguntzeko. Izan ere, ni ur karboniko zalea naiz.