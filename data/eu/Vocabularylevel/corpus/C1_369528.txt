Docutec Patata, lur azpiko altxorra Urteari ongietorria eman berri diogu eta, dagoeneko, badu protagonistarik: patata. Hala erabaki du Nazio Batuen Erakundeak, izan ere, 2008a patataren nazioarteko urtea izendatu baitu. Goseteei aurre egiteko produktu honek, jaki elikagarri eta merkea izaki, duen garrantzia nabarmentzea eta ekoizpena bultzatzea dira izendapenaren helburuak. Amerikatik ekarritako produktua da patata eta mundu osoko biztanleek jaten duten elikagairik nagusietako bat da egun. Elikagarria, merkea eta landatzeko erraza izateak ahalbidetu du bere hedapena. Globala eta ezinbesteko bihurtu den elikagai honek, ordea, istorio luzea ezkutatzen du sustraien artean. Solanum tuberosum izenekoa XVI. mendean iritsi zen Europara. Espainiar kolonizatzaileek ekarri zuten Perutik. Urre bila abiatu ziren eta, metal preziatua ez ezik, lur azpiko altxor hori ere ekarri zuten kontinente zaharrera, bere benetako garrantziaz ohartu gabe. Andeetan baziren ordurako 8.000 urte patata landatzen zutela; europarrek, ordea, beranduago ezagutu zituzten tuberkuluaren propietate elikagarriak. Nekazariek pozoitsutzat hartzen zuten hasiera batean eta aristokratek, berriz, landarearen loreak miresten bazituzten ere, sustraiak pobreen janari kontsideratzen zituzten. Aldaketa goseteen ondorioz iritsi zen, XVIII. mendean, goseari aurre egiteko oinarrizko produktu bihurtu zenean. Mende bat geroago, industrializazioaren garaian, aisa prestatzeko moduko jakiek indarra hartu zuten Europa iparraldean. Gizarte modernoaren behar berriei jarraiki, patata erraz prestatu zitekeen jaki elikagarria zen: energia asko eman eta azkar asetzen zituen langileak. Honenbestez, berehala konkistatu zituen landatik hirira salto egin zutenen sabelak. Patata Euskal Herrira iritsi eta kantitate handian ekoiztu arte denbora asko pasatu zen. Lehen saioak XVIII. mendean egin zituzten, baina martxa hurrengo mendean hartu zuen patatak.  Gehienez berrehun urte dira Euskal Herrian landatzen hasi zirela. Euskalerriaren Adiskideen Elkarteak ekarri zuen 1772an. Bitxia bada ere, ez zuten Gaztelatik ekarri, Irlandatik baizik, han oso zabalduta baitzegoen. Arabako lautada oso egokia zen patata egiteko, eta, horregatik, apustu handia egin zuten tuberkuluaren alde. Araban eta Galizian, gobernuak behartu egin zituen nekazariak patata landatzera, eta sekulako arrakasta izan zuten. Zorionez, lur haietako elikadura ez zen patatan bakarrik oinarritu. Irlandan, ordea, bai, eta horrek ezusteko handi bat ekarri zien irlandarrei: mildiu-izurria, patataren gaixotasun bat. Phytophthora infestans onddoaren eraginez patata-landareak herdoildu eta hil egiten ziren. Patatarekiko mendekotasuna artean ikaragarria zen. Ondorioz, Irlandako historian izan den goseterik entzutetsuena gertatu zen gaixotasun haren ondorioz. 1846tik 1850era milioi bat lagun hil ziren, eta gizarteak sekulako astindua jaso zuen. Besteak beste, patata diru moduan erabiltzen zutenez, pobrezia ere zabaldu zen, eta irlandar askok ihes egin behar izan zuten Estatu Batuetara. Ezbeharrak, ordea, patata mota indartsuagoak ekoizteko bidea zabaldu zuen eta patataren produkzioa ikaragarri handitu zen XX. mendean. Patata zale handienak europarrok gara Geroztik gertatutakoa gertutik bizi dugu. McDonalds jatetxe estatubatuarrak, patata frijituak edo "frantses erako patatak" hobetzeko ikerketak abiatu zituen 50eko hamarkadan. Aldi berean, Kanadako McCain izeneko etxeak izoztutako patata frijituak merkaturatu zituen eta, gaur egun, mundu osoko produkzioaren herena kontrolatzen du. 2006ean 315 miloi tona ekoiztu ziren mundu osoan, horietatik %60 Europa eta Asian. Patata zale handienak europarrok gara, hala ere: pertsona bakoitzak 95 kg jaten ditu urtean. Afrikarrak eta asiarrak, berriz, oso urruti daude kopuru horretatik: hurrenez hurren, 14 kg eta 25 kg jaten dituzte. Baina, adituek diotenez, datorren urteotan bikoiztu egingo da patataren kontsumoa herrialde azpigaratuetan. Arabako nortasun ikurra Gurera begiratuz gero, urteetan ikertu ondoren, Ameriketatik ekarritako tuberkulua bikain egokitu dute Arabako lurren baldintzetara. Eusko Label-Kalitatearen ziurtagiriarekin merkaturatzen den Arabako patata, honenbestez, goren-goreneko kalitatezko elikagaia dugu. Zorro mota ezberdinetan aurki daiteke Eusko Labela duen Arabako patata, baina badira bi erreferentzia guztietan berdinak direnak eta erraz bereizten lagunduko digutenak: zorroaren kanpoaldean ageri den Eusko Label-Kalitatea logotipoa eta barruan aurkituko dugun zenbakidun etiketa-ziurtagiria, elikagaiaren benetakotasuna bermatzen duen bakarra. Elikagai osasungarria Gizentasuna herrialde garatuen osasun-arazo bihurtu zenean, patatak ospe txarra hartu zuen. Halere, neurrian eta modu egokian prestatuz gero, oso elikagai osasungarria da. Esate baterako, patata egosiak edota erreak 80 kaloria baino ez ditu; frijitzen badugu, berriz, hirukoiztu egiten da kaloria kopurua olio asko zurrupatzen duelako. Konposizio kimikoari dagokionez, ura, almidoia eta potasioa dauzka batik bat. Azalean, gainera, C bitamina du. Hortaz, azal eta guzti egostea edo erretzea da onena, bere ezaugarriak hobeto mantentzen direlako. Horrez gain, bere propietateak gal ez daitezen, hezetasunik gabeko toki freskoan gordetzea eta ahalik eta gutxien egostea gomendatzen dute. Bestalde, berde koloreko zatiak dituzten patata zaharrak ez dira jan behar, solanina izeneko alkaloide toxikoa dutelako.