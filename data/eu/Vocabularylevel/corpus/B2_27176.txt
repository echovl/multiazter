Docutec Lan esperientzia, ezagutza lortzeko bidea Frantziako lege berri bat azaltzen du kazetariak. Lege honen arabera lanean metatutako esperientzia titulu bihurtu ahal izango da; honela berriro ere ikasketak egitera joan beharrik izan gabe. AINIZE BUTRON / Baiona Norberak edozein lan alorretan izandako esperientziaren ezagupena lortzeko V.A.E, hau da esperientziaren lorpenak balidatzeko legea martxan jarriko da hurrengo otsailetik goiti frantziar Estatu mailan. Edozein sektore kontuan hartuz, lege honen bidez hiru urteko lana burutu beharko da lantegi batean diploma eskuratzeko. Esperientzia hau epaimahai batek neurtuko du ondotik.   Nola aurre egin hamar urtez lantegi batean lanean aritu den langilea kanporatua delarik sorturiko egoerari, jakinik beste lan bat atzemateko enpresaburuek hautagaiaren diploma edo formazioa begiratzen edo aztertzen dutela? Ikasketak berriz hartu nahi dituen langile batek zer egin dezake urte anitzetan bildu jakitatearen ezagutza ukateko eta ikasketak oinarritik berriz hartu behar ez izateko? Galdera hauek guztiak izaten ditu gogoan lantegia uzteko asmoa duen langileak edo kaleratuko duten beldurrez bizi denak. Honela, orain arte gogoeta horiek eguneroko bizitzan kezka sortzen zutelarik, egoera horri irtenbidea atzemateko ekimen berria abian jarriko dute Estatu frantsesean. ... Sektore guztiei egokitua ... «Sindikatu, formazio erakunde, unibertsitate eta beste hainbat erakunderekin hiru urtez bideratutako elkarlanaren emaitza dugu hau. Diplomarik izan ez arren edozein lanetan esperientzia lortu duten langile orori egokitua denez, eskolaren bidea hartu gabe esperientzia horrek ekarri dien onura diploma baten bidez balidatua izanen da», erran zuen. Lege honen oinarrian lan mundua aztertzerakoan agertu den konstatazio bat dagoela ere nabarmendu zuen Peryk: «Azterketa hau egiterakoan, langile gehienek formazio maila apala zutela ohartu gara. Jakinez gaur egun lan baten atzemateko langileak behar-beharrezkoa duela bere ikasketa mailaren berri ematea, formazio apala duten jendeen esperientzia ez da beste lana bilatzerakoan kontuan hartua izaten. Bestalde, bost langiletik batek lana aldatzen du bost urtero». Egoera hau nabarmendu ondoren, formazio apala izanik ere biziak anitz irakasten duela gogora ekarri zuen Estatu idazkari frantsesak. «Egokitua zaien diploma emanez, bakoitzaren jakitatea ezagutzeko garaia iritsi dela erakutsi nahi dugu. Hogei urtez lantegi batean lanean aritu den langile bati oso zaila zaio lana utzi eta berriz ikasketak hartzea. Beraz, V.A.E legearen bidez, bere ezagutza ikertu eta diploma eskuratzen ahalko du», gaineratu zuen Peryk. Lege hau, beraz, formazioaren maila guztiei egokitua izanen da, formazio profesionaletik abiatu eta unibertsitatean eskaintzen diren ikasketetara. Horrenbestez, langile bakoitzaren esperientziari egokitua den diploma eskuratuz, ikasketak berriz hartu nahi dituen langile batek ez ditu eskola edo unibertsitate diplomak berriz ere pasa beharko. «Jende anitzek beren oinarrizko formazioa baino ezagutza handiagoa bildua dute hainbat urtean lanean jardun direlarik. Esate baterako, langile batek ingeniaritza lan bat egiten badu, bere ezagutzaren araberako diploma lortzen ahalko du», gaineratu zuen. Adibide bera hartzen ahalko genuke kazetari, irakasle, erizain edo beste hainbat sektoretan lanean ari diren langile guztiekin. Eskaintza honek indar berezia hartuko du, bestalde, bost urteko gazte enpleguak dituzten gazteen artean. ... V.A.E honek ekarriko dituen formazio mailako aitzinamenduez gain, aplikazioaren berri ere eman zuen Peryk. Ildo horretatik, diploma eskuratu nahi duen langile batek bere ezagutzaren deskripzioa agertzen duen txostena bete beharko du. Ondotik, dokumentuan aipatuak diren datuak neurtzeko, irakasle, profesional, Frantziar Hezkunde Nazionaleko ordezkari, sindikatu eta beste hainbat erakundetako ordezkariz osatutako epaimahaia osatua izanen da. «Epaimahai honen aitzinean agertu ondoren, langileari esperienziak emandako ezagutza heina neurtuko dute. Horren ondotik, eskakizuna egiten duen orori egokia zaion diploma eskainiko zaio», berretsi zuen. Diploma eskuratu ondotik, norberak erabaki beharko du ea ikasketak egin nahi dituen hala ez. Ekimen hau aitzinera eramateko, hau da, esperientziaren araberako diploma eskatu ahal izateko, dena den, langileak bederen hiru urteko kontratua ukan beharko du enpresa batean. Hiru urte pasatuta txostena betetzeko eskubidea ukanen du.   (moldatua)  