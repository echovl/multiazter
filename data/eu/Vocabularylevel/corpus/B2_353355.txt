Docutec Air Force 1 zapatilak, errematatzaileen hegoak Historian gehien saldu diren oinetakoek 25 urte bete dituzte: Nike etxearen Air Force 1 zapatilak. Aire kutxa edo kameradun oinetakoak ez dira arraroak egun. Marka askotakoak daude, eta leku guztietan. Orain dela 25 urte, ordea, iraultza ekarri zuten oinetakoen merkatura. Batez ere, kirolarien artera, eta, areago, saskibaloi jokalarien artera. Munduko saskibaloi liga guztien artean, NBAn izan dute oihartzunik eta famarik handiena aire kameradun zapatilek. Nike etxeak atera zituen lehenengoak 1982an: Air Force 1. Historiako zapatilarik famatuenak dira gaur egun. NBAko errematatzaileen hegoak direla esaten da. Aire kamerari esker hobeto salto egiten dutelako. Michale Jordan, Le Bron James eta hainbat saskibaloi jokalari handik egin zituzten zapatilak ezagun. 1982an, AEBetako saskibaloi kantxetara ate nagusitik sartu ziren Air Force 1 izeneko oinetakoak. Air teknologia izatea garrantzitsua zen, baina diseinu aldetik ere ez ziren edozelakoak: Nikek merkaturatu zituen lehen zapatilak altuak izan ziren. Belkroz lotzen ziren orkatilaren gainean, eta bihurrituak saihesten laguntzen zuten. Kirolerako aproposak ziren. Lehenengo, high altua eta low baxua izan ziren modelo bakarrak; geroago, mid cut ertaina merkaturatu zuten. 1983an kirolariek bakarrik erabiltzen zituztela eta, Nikek Air Force 1 oinetakoak egiteari utzi zion. Hala ere, eskaerari erantzun beharrak berriz egitera bultzatu zituen 1986an. Saskibaloi kantxetatik atera, eta kalea konkistatu zuten oinetakoek. 1.700 modelo baino gehiago egin dira ordutik. Kolore eta material askotakoak daude gaur egun, baina hasierako estetikari fideltasunez eutsi die. Orain, zapatilek 25 urte bete dituztenean, Nikek sekulako marketin kanpaina egin du. Ez bakarrik hori. Zapatilen edizio berezia merkaturatu du: historiako sei errematatzailerik hoberenen argazkia duten zapatilak. Merkeenek 200 euro balio dute, eta, hortik gora, kolore eta materialaren arabera, prezio askotakoak daude. Horretaz gain, bideoklipa eta dokumentala egin dituzte. Pertsona bailitzan, zapatilaren historia kontatzen dute dokumentalean. Bide batez, AF 1 egiteko prozesuari buruzko erreportajea ere argitaratu dute. Seguru asko, ez dute kontatuko munduko leku askotan umeak erabiltzen dituztela zapatilak ahalik eta merkeen egiteko, nahiz eta gero oso garesti saltzen dituzten. Alde txarra eurentzat gordeko dute, baina alde onekin publizitate kanpaina erraldoia egiten ari dira. Air Force 1en edizio berezian inprimatu dituzten jokalariak Moses Malone, Michael Cooper, Jamaal Wilkes, Bobby Jones, Mychal Thompson eta Calvin Natt dira. Haiek izan ziren 1982an ere Air Force 1i publizitate kanpaina egin ziotenak, baina iragarkietan agertzeko beharrik gabe. Soinean eramatea nahikoa zen jendeak nahi izateko. Hasieran NBAko jokalarientzat diseinatu baziren ere, New Yorkeko rap kantari eta dantzarien artean ikono bihurtu dira denborarekin. Nortasun ezaugarri ia-ia. Eta 80ko hamarkadaren amaieratik aurrera, AEBetako gazteen artean oinetako arruntak izan dira urteetan. Orain, zapatila lehenengoz egin zutenetik 25 urtera, berriro ere lehenengo haren modelo berbera egingo dute. Prezioa hobe ez galdetzea ere, ordukoek halako bi edo hiru balioko baitu zapatila pare bakoitzak. Sei aurpegiak inprimatuta dauzkatenek baino gutxiago, baina hortxe-hortxe.  