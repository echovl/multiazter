Docutec Onddoak Udaberriko ziza nahastura San Prudentzio eguneko jaki nagusia da barraskiloekin batera. Basoko fruitu preziatu hau etze larreetan, ira sailetan eta belardietan hazten da. Perretxikoen artean, gorringo eta kuletoak dira bikainetakoak, balio gastronomiko gorenekoak. Haritz eta gaztaina azpietan biltzen dira, ahogozagarriak, leunak eta gurintsuak dira. Txapel ganbil eta lodiko onddoei ere estimazio handia zaie, besteak beste, ugariak eta ezagutzen eta jasotzen oso errazak direlako. Hariztiak dituzte gogoko, nahiz eta pagadietan ere azaldu. Nafarroa aldera benetako espedizioak egiten dira hauek biltzeko. Pinudietan tipikoak dira eta berebiziko tamaina izan dezakete. Txanpinoia, gaur egun, artifizialki landatutako espezie gisa ezagutzen badugu ere, mendian ere, urri baina bil daiteke. Oso zapore delikatu du. Horrenbestez, mami sendo eta zapore leun eta atsegineko gibelurdina ere biziki preziatua da, hala nola, urretxa, tripakia, esnegorria, galanperna eta barrengorria. Hala ere, zaletuak benetan liluratuta dituena udaberriko ziza zuria da; izan ere, onddo eta perretxiko gehientsuenak uda amaiera aldean pixkanaka agertzen dira, ekaitz batetik besterako tartean, sasoia euritsu gertatzen denean, batez ere, eta baldin eta izozteak aurreratzen ez badira. Udaberriko ziza salbuespena da, ordea, eta horregatik da hain preziatua eta garestia. Udaberriko ziza nahastura San Prudentzio eguneko jaki nagusia da barraskiloekin batera. Aipatzekoak dira, halaber, tolosar erara erretako gibelurdinak, Urduñako perretxiko tortilla eta perretxiko tortilla Nafarroako erara. Prestaera berritzaileagoak ere badaude: ziza salda txakolinarekin; zizahoriak arrautzetan, jerez erara; onddo, ziza arre eta piper gisatuak. Aspaldi zaie perretxikoei estima handia. Perretxiko hitzaren jatorria eslaviera dela uste dute eta Euskal Herrira Ekialdeko lurraldeetatik ijitoek ekarri zutela. Antzinatean botika gisa erabiltzen ziren eta gaur egun ere, inoiz edo behin pozoi gisa. Erromatarrek enperadoreen jakia zela pentsatzen zuten. Ez da hamarkada asko apaizek, medikuek, albaitariek eta ikasleek baino ez zituzten perretxikoak biltzen; gaur egun jendetza ikaragarria ikusten da mendian otarra besoan basoko fruitu hauen bila. 1994an Nafarroako Onddo eta Ziza kofradia sortu zen, naturarekiko errespetuarekin batera, ezagutza mikologikoa sustatzeko.