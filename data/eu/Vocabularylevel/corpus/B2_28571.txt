Docutec Unax Ugalde: "Jendeak une gozoak ikusten ditu, baina horien atzean une txarrak egoten dira" Modan dagoen aktore gasteitarrarekin elkarrizketa. Bere lana eta izaerari buruzko galderak erantzuten ditu. Bere jaioterrian, Gasteizen, Patxi Zubizarreta eta Mikel Urdangarinekin batera eskainitako 'Hamar mezu eta dei bat' ikuskizuna egin ostean, Madrilen harrapatu dugu Unax Ugalde aktorea. Elias Querejeta zuzendariaren 'Hector' film berrirako makillajea probatzen. 'Bizarra utzi nuen baina Querejetaren film berria egiteko bizarra moztu, ilea moztu eta tindatu, eta berriro ohiko pipiolin aurpegira itzuli naiz', dio irribarrez telefonoaren beste aldean. Eta nik, neure artean, pentsatzen dut neskatilak txoratzen dituen aurpegia duela. Modan dagoen aktorea zarela diote. Jendeak bat-batean ezagutu nau, baina nik bost urte daramat lanean. Modan dagoen aktorea izateak badu bere alde ona: zutaz hitz egiten dute. Badu, ordea, bere alde txarra ere: modak pasa egiten dira. Kalean anonimoa izatea lortzen al du Unaxek? Saiatzen naiz, baina nahiko zaila da. Horrek haserretzen zaitu? Begira, gertatu zait Gasteizen parte zaharreko kale batean egotea eta batek esatea 'zer egiten duzu hemen?' Eta zer erantzun zenion? Begira, ni gasteiztarra naiz, eta beti ibili naiz kale hauetan. Zuk hamazazpi urte dituzu, eta denbora gutxiago zabiltza hemen, beraz... Iraganera so egingo dugu. Bat-batean aukeratu zenuen aktorea izatea? Hala da. Ez nuen inoiz aktore izaterik pentsatu. UBI bukatu, selektibitatea egin eta Las Palmas-en itsas zientziak ikasteko asmoa nuen. Baina lagun batzuekin hitz egin nuen, eta antzerki-lana egitea erabaki genuen. Interpretazio-eskola batean ikasten hasi nintzen, eta berehala konturatu nintzen asko aurreratzen nuela. Eta hortik aurrera gaur arte. Zer datorkizu burura esaten badizut 'Hamar mezu eta dei bat'? Oso oroitzapen onak, egia esan. Mikel Urdangarin ezagutu nuen Gasteizen, eta Madrilera deitu zidan, etxera, 'Hamar mezu eta dei bat' izeneko ikuskizunean parte hartzeko. Ikuskizuna Patxi Zubizarretak prestatzen zuen, Mikelek kantatu eta nik errezitatu egiten nuen. Urtarrilean eskaini genuen ikuskizuna Gasteizen, eta antzokia bete egin zen. Oso ondo irten zen dena. Noizbait pentsatu duzu dena pikutara bidaltzea? Jendeak ikusten dituen uneak une gozoak dira, baina une horien atzean une txarrak egoten dira. Orain, agian, ez hainbeste, baina hasieran gauza asko ikusten dituzu, eta ezin ados egon. Oso gauza gogorrak. Eta batzuetan pentsatzen duzu, agian, ez dela bide ona zure bizitza jorratzeko. Hala ere, puntu batera heltzean ez dago atzera-bueltarik... Beraz, aurrera egiten duzu. Nola igarotzen dituzu zuzendari edo ekoizleren baten deirik jaso gabeko egunak? Lan guztietan une onak eta ez hain onak izaten dira, eta gurean gertatzen da izaten dituzula denboraldi oso onak, eta, txarrak direnean, oso txarrak direla. Une txar horietan pentsatzen duzu lana uztea. Inoiz ez dakizu, halaber, nola joango diren gauzak. Duela bi urte denek esaten zuten Espainiako zinemagintzak gora egingo zuela, eta begira zein egoeratan dagoen orain... Aktore baten bizitza errusiar mendia dirudi, gaur gora, bihar behera, hurrengoan gora... . Oso konparazio polita egin duzu. Errusiar mendia, baina abiadura bizian doana. Agian, bihurgune batean pasa egiten baldin bazara, pikutara joaten zara. Beraz, batzuetan, zure gorputzaren pisua alde batera bota behar duzu, ostean beste aldera, berriro aurreko aldera... . Zertan zabiltza orain? Zeintzu proiektu dituzu eskuartean? Elias Querejetak zuzenduko duen 'Hector' film berria prestatzen ari naiz. Horregatik, lehen aipatu dizudan 'look' aldaketa. Izan ere, deitu didazunean makillaje probak egiten ari nintzen. Eta eskuartean beste bi proiektu ditut: bat Ibizan errodatuko den filma eta bestea Boli Kostan. Oraindik, ordea, ez dut erabaki bietatik zein aukeratu.  