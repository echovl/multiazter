Docutec Automobilen curriculum ekologikoa Erosteko irizpideetako bat, kutsadura gutxiago eragitea. Autoa erostera doanak baditu ibilgailu horrek ingurugiroan izan ditzakeen eraginen zehaztapenak, zerrendetan sailkatuta. Automobilen trafikoak, hiri bideetan barrena doanak batik bat, hiritarren osasuna zein ingurugiroan eragin kaltegarriak dituzte: planeta berotzearen errudun nagusietako bat den karbono dioxidoa (CO2), besteak beste, emititzen dute, adibidez. Era berean, ibilgailuek igorri eta airean suspentsioan geratzen diren partikulak dira atmosfera kutsatzen duten elementu behinenetako batzuk eta osasunean berebiziko eragina dute. Hala diote hilgarritasuna eta horrelako partikulen ugaltzea lotzen dituzte hainbat ikerlanek. Automobil guztiek, dena den, ez dute hein berean kutsatzen; areago, gutxien poluitzen eta, era berean, gutxien kontsumitzen duten modeloak zein diren jakiteko aukera badugunez, ibilgailua erosteko unean orain arte baino erabaki ekologikoagoa hartu ahal izango dugu. Espainian saltzen diren automobil berriek, 2002 urteaz geroztik energiari buruzko etiketaren gaineko europar arteztaraua aintzat hartuta, kontsumoaz eta CO2-ren igorpenaz informazioa eskaintzen dute. Honela Kyotoko Protokoloa betetzeko bidean jartzen dira. Izan ere, aipatu protokolo horretan Europar Batasunak 1990 eta 2010 urteen artean CO2 gasaren emisioak %8n murrizteko konpromisoa bereganatu zuen. Beste aldetik, 2008 urtearen erdialdera indarrean sartuko omen den arautegia xedatzeko aukera aztertzen ari da Europar Batzordea, helburu berberarekin: automobil berrien gasen emisioak zorrotzago kontrolatzeko. Borondatezko etiketa 2003 urtearen hastapenetik autoek daukaten etiketa batek ibilgailuaren, tamaina bereko beste batzuen aldean, egiten duen kontsumoan oinarrituriko sailkapena agertzen du. EB-ko beste hainbat produkturekin —etxetresna elektrikoekin, adibidez— bezalaxe, letra eta koloreen arabera ordenaturiko zerrendan agertzen dira "eko-etiketa" horiek: berde koloreak eta A letrak, esate baterako, automobil ekologikoena dela adierazten dute, erregai gutxien kontsumitzen eta, hortaz, aurrezki handiena bideratzen duena. Beste muturrean kolore gorria eta G letra daude: hortxe da gehien kontsumitzen duen autoa, gutxien aurrezten duena eta ingurugiroan kalte gehien egiten duena. Aipatu dugun Errege Dekretu horri jarraiki, ibilgailu marka eta modeloen gasolina zein gasolio-kontsumoa ez ezik, gas-emisioak ere adierazten dituen gida argitaratzen da urtero. Kategoria eta erregai-mota bakoitzean eraginkortasun energetiko handieneko modeloak erakusten dituelarik, dokumentu hau doan kontsulta daiteke saltokietan eta aipatu berri dugun institutu espainol horren webean (http://www.idae.es/coches/index1.asp), bera baita gida osatzeko erakunde arduraduna, auto fabrikatzaileekin batera. Sailkapena modeloaren eta erregaiaren arabera aldatzen da; karbono partikulez ari garela, adibidez, dieselezko motorrek (energetikoki eraginkorrago gertatzen badira ere) gasolinazkoek baino lau aldiz gehiago emiti ditzaketela kontuan izanik. Baina dieselezko motorrak horrelako partikulen %90raino atzitzen dituzten iragazkiez horni daitezke. Europa eta AEB-etako hiri askotan ikusten dira horrelako ibilgailuak, garraio publikoetan batik bat, baina erabilera pribatuan oraino ez dira hedatzen hasi. Garestiagoak ote dira? Ibilgailu "ekologikoak", oro har, 3.000 euro gehiago kostatzen diren arren, prezioek behera egingo dutela espero da, salmenta eta fabrikazioa ugaldu ahala. Nolanahi ere, ibilgailuaren kontsumoa ere txikiagoa denez, epe luzera erostunak erabilera-kostu apalagoari etekinak aterako dizkionez, azkenean ibilgailu hauek merkeago jazotzen dira eta errespetu handiagoa agertzen dute ingurugiroaren aurrean. Toyota Prius automobila, adibidez, motor hibridoduna da (erdia gasolinazkoa, erdia elektrikoa); ibilgailu konbentzionalak baino %40 gutxiago kontsumitzen duenez, inbertsioa, batez beste, 70.000 kilometro eginikoan hasten da bere burua ordaintzen, Toyotak adierazi duen modura. Europar Batasuneko herrialde gehienetan eta AEB-etako estatu askotan, gainera, ibilgailu horiek erostearren laguntzak eman edota zergen murriztapenak egiten zaizkio arduradunari. Espainian, Gaztela Leongo Juntak, adibidez, enpresek, partikularrek, irabazi asmorik gabeko elkarteek eta tokiko erakundeek propultsio hibridoko automobil, furgoneta eta motoen erosketa prezioan dagoen aldea ordaintzen du, 2005 urtean gehienez ere honelako diru-laguntzak eman dituelarik: autoa edo furgoneta erostearren, 4.800 euro eta motoagatik, 1.050 euro. IDAE erakundeak, bere aldetik, herri administrazioentzat edo zerbitzu publikoan erabiltzekoak diren ibilgailu garbi edo alternatibazkoak eskuratzeko laguntzak ematen ditu. Gidaritza ekologikoaKutsaduren emisioek, dena den, ibilgailuen teknologiarekin ez ezik, bestelako hainbat aspekturekin izan dezakete lotura. Hiritarrak, bere ibilgailua gidatzen duenean ere, ingurugiroa babesteko neurriak har ditzake, kontsumoa gutxitu eta dirua aurrezten duen bitartean. IDAE erakundeak ematen dituen oinarrizko aholkuak honela laburbilduko ditugu: Ibilgailua karga gehiegiz ez betetzen ahalegintzea. Aire egokitua tamainaz erabiltzea, 23-24ºC inguruan. Autoa martxan doala, leihoak zabal-zabalik ez eramatea. Fabrikatzaileak adierazitako oktanajeko gasolina kontsumitzea eta erregaiaren kontsumoa aldian behin ikuskatzea, ibilgailuak akatsik izan ote lezakeen zainduz. Ibilbide labur-laburrak egiteko autorik ez hartzea, errepidean baino bi aldiz gehiago ere kontsumitzen delako horrelakoetan. Ibilgailuaren mantenua egitea, pneumatikoez, iragazkiez, olioaz, bujiez eta motorraz bereziki arduratuz. Martxa luzeen eta bira gutxitan ibiltzea, ahal dela, alferrikako gelditze eta azelerazio bortitzak saihestuz eta lastertasuna moderatuz. Abiadura %20 gehitzeak (orduko 100 kilometrotik 120 kilometrora, adibidez) erregaiaren kontsumoa %44 areagotzea dakar. Minutu bat baino gehiago geldirik eman behar denean, motorra itzaltzea.(moldatua)