Docutec Euskara gainbeheran hedabideetan Unibertsitateko irakasle batek egindako azterketaren berri ematen digu albisteak. 1998tik 2001era idatzizko komunikabideetan euskara gero eta gutxiago erabiltzen da. Zehaztasunak eta ikertzailearen azalpenak jasotzen dira. Euskara Hedabieetan. Jose Inazio Basterretxeak eginiko azterketak jasotzen duenez, euskararen presentziak behera egin du Euskal Herriko egunkari gehienetan azken urteetan Aitziber Laskibar/bilbo Iazkoa hizkuntzen urtea izan zen Europan, eta asko izan ziren hizkuntza gutxituen eta euskararen alde hizketaldiak egin zituztenak. Hitzak alde batera utzita, baina, ekintzek ez dute euskararen aldeko jarrera bera erakusten, komunikabideei dagokienez, behintzat. Hala erakusten dute Jose Inazio Basterretxea EHU eta UEUko komunikazio irakasleak talde lanean eginiko azterketek. Euskal Herriko egunkarietan euskararen erabilera gainbehera doa. Horixe izan da Basterretxeak 1999, 2000 eta 2001. urteetan eginiko azterketen ondorio nagusia. Tratamenduari dagokionez ere, bazterketa atzeman du Basterretxeak, euskaraz argitaratutako gaiak kulturgintzari eta folklorismoari loturikoak izan baitira, batik bat. Euskal Herri osoko hamar egunkariren joeretan oinarritu dira azterketak: El Mundo, Diario Vasco, El Correo, Gara, Deia, El País, Diario de Navarra, Diario de Noticias, Sud Ouest eta Periódico de Alava. Bi salbuespen pozgarri Albiste kopurua izan da aztertu dena, eta Basterretxearen hitzetan, «euskararen presentziak behera egin du zenbaki absolutuetan»; hau da, duela hiru urte, iaz baino euskara gehiago erabiltzen zen egunkarietan. Hala ere, badira bi salbuespen: Gara eta Deia. Euskarazko albisteen kopuruak gora egin du bi egunkari horietan, «datu pozgarria, joera orokorrarekin alderatuta». Baina «gora egin dutenek ez dute estaltzen behera egin dutenek zabaldutako zuloa», esan zuen Basterretxeak. Hori dela eta, «hedabideen politika horrekin gizarte honetako hizkuntza kolektibo baten aurkako bazterkeria praktikatzen dela iruditzen zaigu; euskaldunen aurkako bazterkeria», adierazi zuen irakasleak. Hala, «euskaldunen eskubideak ez dira kontuan hartzen, eta hori salatzekoa da», esan zuen. Kultur gaien berri emateko erabiltzen da euskara, eta, «ez dira horiek informazio periodistikoan gehien preziatzen diren itemak. Hor ere euskara bigarren mailakotzat hartzen da», salatu zuen. Hemen ere egon da salbuespenik, hala ere: Gara-n eta Deia- n. Bi komunikabide horietan, «folklorismotik atera, eta politika eta kirol gaietara jauzi egin du euskarak, gizarteko gai normalagoetara». «Baina kasualitatea dirudi euskarak egunkari nazionalista-abertzaleetan soilik egiten duela gora, eta behera gainerakoetan. Horrek zer esan nahi du, euskara ez dela nazionalista-abertzale ez direnen ondare? Hori praktikatzen ari da, eta salatzekoa da», azaldu zuen. Istiluekin lotutako albisteak Horren guztiaren eraginez, talde linguistikoen arteko distantzia handitzen ari dela uste du Basterretxeak, eta, ondorioz, erdaldunak ez dituela euskaldunak ezagutzen. Hedabideetan emandako informazioan oinarrituz gero, «erdaldunarentzat euskalduna ez da pertsona modernoa, ez da pertsona europar bat; kultura folkloriko baten partaide besterik ez da». Bestalde, istiluarekin identifikatzen diren albisteak zentzu baikorrekoak baino gehiago izaten direla atzeman du irakasleak. Nolabait, ijitoei buruz ematen diren informazioekin konpara daiteke, Basterretxearen esanetan. Hori dela eta, «intentsitate ahuleko arrazakeria mediatiko mota bat dela esan daiteke, hizkuntzari dagokionez», adierazi zuen.