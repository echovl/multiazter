Docutec Hiri-autobusen zerbitzua, hamahiru herri handitan aztertua Argi dago jendeak gero eta gehiago erabiltzen dituela hiri-autobusak, eta autoa beste zereginetarako ateratzen duela. Arrazoi asko daude horrela jokatzeko: kutsadura atmosferikoa eta akustikoa murriztu egiten da, erregai gutxiago gastatzen da, kaleetako trafikoa erraztu egiten da eta bizi-kalitatea hobetzen. Baina, ba al dago gaur egungo erabiltzaileek beharko luketen mailako garraio publikorik? Consumer aldizkariko teknikariak hiri batzuetan ibili dira hiri-autobusek eskaintzen duten zerbitzua aztertzen: Madril, Bartzelona, Valentzia, Bilbo, Málaga, Zaragoza, Donostia, Cádiz, A Coruña, Gasteiz, Iruñea, Murtzia eta Logroño . Hori egiteko 140 bus-linea in situ aztertu dira, eta azterketaren lan-eremu hori 13 hirietako bus-lineen %26a da. Lana egiteko udal bakoitzeko zerbitzu-arduradunari eskatu zitzaion informazioa. Proba hori irailaren 5ean, 8an eta 9an (ostirala, astelehena eta asteartea) burutu zen, bi ordutegi-tarte hauetan: 10etatik 14tara eta 16tatik 20tara. Aurreneko ondorioa hau izan zen: zerbitzu komenigarri bezain hobegarri dela hiri-autobusen zerbitzua. Madrilek bakarrik gainditu du CONSUMERen azterketa globala. Beste 9 hirik ez dute azterketa garaitu. Iruñea, Valentzia eta Gasteiz 'ez ongi' mailara heldu dira. Eta aztertutako 140 bus-lineetatik 68k bakarrik gainditu dute azterketa. Hiri-autobusek garaitu gabe duten gai nagusia, ez daudela oso sarritan minusbaliatuen eskura. Aztertu da gurpil-aulkietan batetik bestera ibiltzen direnentzat busen egokitzapena, baita itsuentzat eta gorrentzat ere. Hiri hauek bakarrik atera dira ondo: Gasteiz, Madril eta Valentzia. Alderdirik positiboena busera sartu aurrekoarekin zerikusia duena izan da: markesinak (garbitasuna, txukuntasuna, bankurik bai ala ez, ordutegiari eta bus-ibilbideei buruzko informazioa), ezarritako orduan busa geltokira heltzen den ala ez. Emaitzak onak izan ziren, Iruñea, Bilbo eta Valentzia izan ezik, horiek 'ez ongi' lortu baitzuten. Bidaiari berari, segurtasunari eta erosotasunari dagokienez, erdipurdiko kalifikazioak lortu zituzten, eta batzuek txarrak. Hauek bakarrik gainditu zuten azterketa: Madril (oso ongi), eta Iruñea (nahiko). Gauzarik txarrena busa gidatzeko era gertatu zen: trafiko-arauen arretarik eza, bidaiariak eseri edo zerbaiti heldu aurretik ibilgailua busa martxan jartzeko ohitura, gidatze baldarra bat-bateko azeleratze eta balaztatzeak eginez, bihurguneetan busa zabuka ibiltzea, ibilgailua gelditu aurretik ateak irekitzea, eta ateak itxi aurretik berriro martxan jartzea. Autobusera igo aurretik Geltokira heltzen garenean, eskertzen dugu bus-lineei buruzko informazioa ikustea: zein ibilbide egiten dituen, lagungarria baita zein linea hartu behar dugun jakiteko, non jaitsi behar dugun eta zenbat denboran egon beharko genukeen beste baten zain. Gauza horiei buruz azterketa-emaitzak aski onak dira. Geltokien %6an bakarrik ez zegoen lineei buruzko informaziorik eta %8an bakarrik ez zen maiztasunari buruz deus esaten. Bestalde, markesinak egokiak dira euritatik edo eguzkitatik babesteko eta jarlekurik badago eramangarriago bihurtzen dute zain egon beharra. Markesinak geltokien %82tan zeuden, eta denetan eserleku eta guzti. Egoerarik txarrena A Coruñan ikusi zen (aztertutako 8 geltokietan bitan bakarrik zegoen markesina), eta Gasteizen (aztertutako 7etatik bitan bakarrik). Markesinak aski txukun eta garbi zeuden. Autobusa bere orduan geltokira iristea funtsezkoa da zerbitzu-kalitatea neurtzeko. Onargarritzat jo da ordua baino hiru minutu lehenago heltzea eta ordua baino bost minutu beranduago, gorabehera handiak gertatzen baitira hirietako kaleetan. Busak aski puntualak dira: lineen %20tan bakarrik huts egin zuten, eta ez zen bat bera azterketa gainditu gabe geratu. Askok 'bikain' atera zuten, nahiz eta Madril, Bartzelona, Donostia, Gasteiz eta Iruñea 'ez ongi' lortu, kasurik gehienetan ez da sarritan gertatu, baina bai atzerapen handiarekin. Gasteiz, Bilbo, Málaga, Murtzia, A Coruña, Madril eta Zaragozako geltoki batzuetan pantaila handi bat jarri dute, eta GPSen bidez jakinarazten zaio zain dagoenari autobusak zenbat denbora beharko duen geltokira iristeko. Benetan teknika-aurrerapen handia! Bus-lineetan onartutako gehienezko diru-papera Autobusa hartzean bezeroak ibilbidea ordaindu behar du. Horretarako, eta bonorik edo txartel berezirik ez badu, diru-zorroa atera behar du bidaia ordaintzeko. Baina, kobratzaileek 'diru-paper gehienezko zatikitik' beherako zenbatekoa bakarrik onartzen dute. Arau horrek segurtasuna eta arintasuna eskaintzen ditu, baina ez da hain erosoa erabiltzailearentzat. Badirudi exijitzeko modukoa dela markesinetan gai honi buruzko informazioa azaltzea, ohiko bidaiaria ustekabe gogaikarriak izan ez ditzan busa hartzean. Hori horrela, ia kasuen erdietan ez zen markesinan eta autobusean inongo informaziorik ikusi, gehienezko diru-paper onargarriari buruz zerbait aipatzen zuenik. Harrigarria badirudi ere, alde handia dago hiri batetik bestera. Bost euroko papera da topea herri hauetan: Gasteiz, Cádiz, Zaragoza, A Coruña, Murtzia, Málaga eta Madril. Eta 20 euroko papera, beste hauetan: Iruñea, Donostia eta Bartzelona. Bidaiariak busean onartuta dagoen zenbatekoaren diru-papera aurkezten duenean, eta kobratzaileak hari itzultzeko behar hainbat diru xeherik ez badu, erreziboa eman behar dio zer zor zaion adieraziz, gidariak bidean aurrera doala dagokiona itzul diezaion edo, bestela, bus-bulegoak. Baina, benetan zer gertatzen ikusita egiaztatzen dira gauzak. Eta frogatuta dago. onartuta dagoen gehienezko diru-papera eskuan duela igo nahi duen bidaiariari ez zaiola beti sartzen uzten. Aztertuen %14tan gertatzen da hori, baina txoferra prest zegoen bezeroa kalean uzteko Donostiako busen %80tan, Bartzelonako %40tan eta Bilboko %30tan. Busa gidatzeko era Autobusean erabiltzailea eroso joatea gidariaren baitan egoten da neurri handi batean. Besteak beste, aztertu zen ea busa espaloira arrimatzen zen bidaiariak uzteko edo hartzeko. Batzuetan gertatzen da busa ezin dela espaloira arrimatu, ibilgailuren batek lekua kendu diolako; beste batzuetan, aldiz, gidariari gogoak eman ez diolako. Bereizi egin dira ondo bi motibo desberdin horiek ikerketa honetan. Hiru gidaritik batek ez zuen busa behar bezala espaloiaren kontra gelditu, eta hamarretik batek ez zuen inongo arrazoirik horrela jokatzeko. Gai honetan jarrerarik okerrena Bilbon eta Murtzian ikusi zen. Era berean, exijitzeko modukoa da geltokitik ateratzean ateak itxi eta bidaiari guztiak beren lekuetan, eserita edo zerbait helduta daudela ikusi eta gero, martxan jartzea. Gai honetan ere bada zer hobeturik: bost kasutatik batean, ateak itxi aurretik jarri zen martxan autobusa, eta halatsu jendea bere tokian kokatu baino lehen. Oso normala da ateak itxi aurretik busa martxan jartzea zenbait hiritan: Zaragoza, Gasteiz, Bilbo eta Donostia. Eta, era berean, bidaiaria behar bezala kokatu aurretik abiatzea zenbait hiritan: Gasteiz, Logroño, Iruñea, A Coruña eta Bartzelona. Gainontzeko hirietan gidarien jarrera zuzena izan zen. Berdin, gidariek maniobra zakarregiak egiten ote zituen ikertu zen, edo bat-bateko balaztatze edo azkartzeak egin, zutik zihoazenak erortzeko arriskuan jarriz edo eserita zeudenen gogaikarri. Azterketan ikusi zen bost bidaiatatik batean gidaria zakarregi ibili zela. Azterketa-emaitzarik txarrena: Zaragoza, A Coruña, Murtzia, Logroño, Bilbo eta Bartzelona. Eta gidatze leunena eta txofer adeitsuenak: Iruñea, Donostia eta Madril. Trafiko-seinaleak errespetatzea Bestalde, gidatze zakarrak zerikusi handia du trafiko-seinaleak errespetatzearekin. Horixe frogatu zen autobus askotan. Harrigarria bada ere, aski normala da busa semaforoa gorri dagoela pasatzea, anbar dagoela martxa bizkortzea, kaleko aldetik batetik bestera pasatzeko zebrabidean joan nahirik dabilen oinezkoari jaramonik ez egitea, eta beste zenbait hutsegite sarri gertatzen dira bus-gidarien artean. Errespeturik gutxiena erakutsi zutenak: Gasteiz (kasuen %57an ez zen arauen alderdi bat edo bat baino gehiago betetzen), Bilbo (%50), Bartzelona (%40), Murtzia (%33), Zaragoza (%30) eta A Coruña (%25). Ia erabateko errespetua : Madril, Valentzia, Iruñea eta Cádiz. Bestalde, busek ez dute 50km/orduko abiaduratik gora ibili behar. Hiririk gehienetan betetzen da arau hori, baina Gasteizen busen %43 baino gehiago araututako abiadura baino azkarrago ibili ziren behin baino gehiagotan, eta Murtzian hirutik bat. Debekatuta dago gidariarekin hitz egitea distraitu ez dadin segurtasunaren eta hiri-trafikoaren kaltetan. Hala ere, gidari eta bidaiari batzuek ez diote jaramonik egiten arau honi. Horixe egiaztatu zen busen %20 baino gehiagotan hiri hauetan: Bilbo, Logroño, A Coruña eta Iruñea. Eta, gainera, sarritan gidariaren solaskidea enpresa bereko beste enplegatu bat zen. Bidaia amaitutakoan busetik jaitsi behar da. Aztertu zen ea ibilgailua erabat gelditu baino lehenago ateak irekitzen ziren ala ez. Frogatu zen txoferren %13k gutxienez behin autobusa gelditu baino lehen ireki zituztela ateak. Autobusaren barruan Bidaiarientzako informaziorik probetxugarriena hurrengo geldialdia zein izango den jakitea da. Zentzu honetan jarrerarik onena hiri hauetan frogatu zen: Bilbo, Madril eta Zaragoza. Bilbon bus guztiek hurrengo geldialdia abisatzen zuten, besteetan gutxi gorabehera %90k. Atzetik, Gasteiz eta Valentzia (%70k) eta Málaga (%33k). Gainontzekoetan ez zen deus ere informatzen. Segurtasuna eta erosotasuna: Frogatu zen behar bezala abisatzen dela zein leiho apurtu behar diren larrialdirik gertatuta, baita mailuak edo horretarako tresnak non dauden ere. Hamar busetatik ia seitan ez zegoen behar hainbat mailu eta hirutik batek ez zuen mailu bakar bat ere. Okerrenak gai honetan: Gasteiz eta Donostia, ez baitzen mailu bat bera ere autobus guztietan. Eta jarrera positiboenak Murtziako busak, bai baitzegoen aztertutako kasu guztietan. Hainbeste jende erabiltzen duen garraioan beharrezkotzat jotzen da berokuntza-sistema eta aire girotua egotea. Denek dute berogailua, baina ez aire girotua. Málagako eta Valentziako autobus guztiek dute hori, %90 baino gehiagok Bartzelona eta Logroñokoek, ia erdiek Bilbo eta Donostiakoek, eta heren batek Gasteiz eta Iruñekoek. Gainontzeko hirietan ez dute aire giroturik, edo zerbitzu-arduradunek ez dute horren berririk eman. Ibilgailuen egoera eta barruko garbitasuna: Ez zen batere ona hirutik batean. Zikinak edo gaizkien zaindutakoak: Valentzia, A Coruña, Logroño eta Gasteiz. Alderantziz, Madrileko autobusak ongien zainduak eta garbienak. Garrantzizkoa da jarlekuak hondatu gabe egotea ere. Oro har, aski itxura onean zeuden, nahiz eta batzuk zikin samartuta egon, gehienak erreta edo hondatuta. Dirudienez, busak gaizkien zaintzen dituztenak hiri hauek dira: Gasteiz (%14ª gaizki eta beste %14ª ez hain gaizki). A Coruña (%63ª ez hain gaizki). Malaga (%8ª oso gaizki eta %42ª ez hain gaizki). Minusbaliatuak, busean marjinatuak Gasteizko autobusek (oso ongi), eta Valentzia eta Madrilgoek (ongi). Horiek bakarrik gainditu zituzten eskuragarritasun-proba hauek. Gainontzekoek, berriz, 'oso gaizki' lortu zuten, batez ere itsuen eta gorren premiak ahazten direlako. Hamar busetatik hiruk ez zuten gurpil-aulkietarako arrapalarik, ezta barruan finkatzeko euskarri-sistemarik. Horrek esan nahi du batetik bestera joan behar duten minusbaliatu horiek ez dutela autobus askotan sartzerik. Gai hau hiru kasu-mota hauetan sailkatu zen: arrapala bai ala ez, bus-barruko horientzako leku bereziak, eta gurpil-aulkiak finkatzeko sistema. Hiru elementu horiek zituzten busak: Gasteiz, Murtzia eta Logroño (busen %100k), Madril (%95k), Bartzelona (%85ek), Donostia (%80k), eta Málaga lautik hiruk). Beste hirietan denetik dago aztertutako busean artean: Valentzia (%60ª), A Coruña (%0). Itsuei eta gorrei dagokienez, horientzat egokitutako busak ez dira erdira ere iristen. Itsuentzat beharrezkoa da ohar-sistema akustikoa ezartzea, baita barruan ibiltzeko gailu lagungarriak ere. Hauek bakarrik gainditzen dute azterketaren atal hau: Valentzia eta Gasteiz. Donostiako busen %10k bakarrik zuten soinu-sistema hori oharrak egiteko. Gainontzeko hirietan ez dago busetan itsuentzat ezer. Eta arazo larria dute gorrek ere autobusetan ibiltzeko, megafoniak ez baitie balio, kartela edo antzeko zerbait beharko lukete hurrengo geldialdia zein den jakiteko. Hiri hauetako busetan ez zegoen horrelakorik: Cádiz, Iruñea, A Coruña, Donostia, Murtzia, Logroño eta Bartzelona. Valentzian hori zutenak %67k, Gasteizen %71k, Zaragozan %90k, Madrilen %95ek. Aipatzekoa da Bilboko autobus guztiek jarria dutela gorrentzako sistema.