Docutec Ariel Sharon, lehengoa baina itxuraldatuta Ariel Sharonen soslaia. ARANTXA ELIZEGI Erresuma Batuaren menpeko Palestinan jaio zen Ariel Sharon (1928, Kfar Malal), gerora palestinarren amesgaizto bilakatuko zena. Juduen lurren eta eskubideen alde borrokatu zen gazte-gaztetatik. Haren iritziz, helburua zen garrantzitsuena; ez, ordea, erabilitako baliabideak. Politikan hasi aurretik Armadan aritu zen. Palestinarren aurkako hainbat operazio zuzendu zituen. 1953an, esaterako, Kibiako 50 etxe erre eta 69 palestinar hil zituzten. 1973an sartu zen politikan Sharon, Alderdi Liberaleko militante gisa. Handik gutxira orduko lehen ministro Menahem Beginek Nekazaritza ministro izendatu zuen. Garai hartan Zisjordania kokagune juduz betetzea zen Sharonen helburua. Hori eskertzeko, Defentsa ministro izendatu zuen Beginek, bigarren aldiz bozak irabazi zituenean. Horrek, baina, Sharonen alderik okerrena azaleratu zuen. 1982an Sabra eta Shatilan ehunka palestinarren heriotza eragin zuen sarraskiarekin lotuta egotea leporatu zioten eta kargua utzi behar izan zuen. Al Aksako meskitan izan zen Sharon 2000. urtean. Leku santua da hura bai israeldarrentzat eta baita palestinarrentzat ere, eta haren bisitak arabiarren haserrea eragin zuen. Hura izan zen Bigarren Intifada hasteko arrazoietako bat. Ehud Barak zen orduan Israelgo lehen ministroa, baina juduak aspertuta zeuden palestinarren erasoekin. Horri esker 2001eko bozetan lehen ministro kargua eskuratu zuen. Palestinarrei gogor erantzungo ziela hitz eman zuen. Esan eta egin. Horri esker, 2003an berriz irabazi zuen. Bigarren agintaldian hartu zuen Likuden banaketa eragingo zuen erabakia: Gazatik erretiratzea. Orain, bere azken bozak izan daitezkeenak irabazteko prest dago, itxuraldatuta, ordea.  