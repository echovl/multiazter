Docutec Ikastetxeetako baldintza akustikoak Gai horren inguruko jardunaldi batzuen berri emateaz gain, teknikariaren iritzia azaltzen du elkarrizketa laburrean. Ikastetxe gehienetan baldintza akustiko txarrak daude. Horrek hainbat ondorio eragiten ditu. LUIS KARLOS GARCIA / Ikastetxeak diseinatzerakoan gogoan izan beharreko eta ahaztu ohi diren irizpide akustikoei buruzko jardunaldia egingo da gaur goizean Gasteizen, ElLAS sindikatuak antolatuta eta LABEINek (Eraikinen Kalitate Kontrolerako Laborategia) emanda. EILASeko arduradun Ruben Belandiak argi dauka: «Hego Euskal Herriko inongo ikastetxetan ez da kontuan hartu gune horiek akustika egokia izatea». Hitzaldi-areto edo auditorium bat eraiki behar izanez gero, inork ez du zalantzan jartzen gutxieneko baldintza batzuk behar direla, «baina ikastetxeak egiterakoan oso material merkeak erabiltzen dira ezertan pentsatu gabe, entzutegi bati ematen zaiona eman gabe». Zaratari buruzko arautegia aztergai dago Europan Azucena Cortesek LABEINen dihardu Akustika Alorrean. Herritarren zarata osasuna orain arte lehentasunik gabeko gaia dela uste du. «Europako erakundeek, ordea, Ingurugiro-Zarataren Gestio eta Ebaluaketako Arautegia onartuko dute datozen hilabeteetan», jakinarazi du. Cortesen esanetan, Europako arauaren garrantzia da tokian tokiko ekintza planak egitera behartuko duela, herritarraren partaidetzarekin. Bi lehentasun izango ditu: hirigune handiak eta azpiegitura erraldoiak. LABEINgo kideak nabarmendu du arautegiak zehaztuko duela gehien jota jasan beharreko dezibelioei buruz, baina, era berean, kopuru txikia izanik ere, jendeari egoera jakin batzuetan molestagarri gerta dakiokeenaz. Belandiaren irudiko, irakaskuntzaren kalitatea komentatzen da hitzetik hortzera, "baina nekez lortuko da hori mezuen transmisioa galaraziz gero, nahiz eta eskola liburuak edo irakasleak bikainak izan". Halaber, sindikatuko ordezkariak uste du ikastetxeetako zarata-egoerak zerikusia izan dezakeela azken bolada honetan irakasleengan kroniko bihurtutako gaitza adierazteko: ahots arazo ohikoak. Horregatik, Bizkaiko irakaskuntza publikoan, 1997-98 ikasturtean, 13.000 lan egun galdu zirela jakinarazi du. Alderdi hauek guztiok ukituko dituzte gaur Cortesek, LABEINgo Alberto Estebanek eta Karmele Herranz adituak. Azucena Cortes: «Haurrari izaera iskanbilatsuagoa eragiten dio bizi dugun zarata kultura honek» LABEINgo akustika alorreko arduradun Azucena Cortesek uste du Euskal Herriko ikastetxeetan ez daudela baldintza akustiko egokiak. Horrek irakaslearen nahiz ikaslearen errendimenduan eragiten duela dio. ¿ Zaratak inguratuta bizi gara. Barneratuta, onartuta dugula dirudi. Bai. Zarata inguruan daukagu bizitza hasieratik. Agian horregatik onartzen dugu sarri baldintza akustiko desegokiak pairatu beharra, baina, beharbada, guk geuk sortzen dugula badakigulako. ¿ Nola eragiten dio irakaslean baldintza akustiko desegokiak? Irakaskuntza, neurri handi batean, ahozko komunikazioan datza, eta bistan da zarata horren kontrako eragile zuzena dela. Halaber, irakasleak ozenkiago hitz egiteko ahalegina egin behar izaten du askotan, horrek dakarrenarekin. ¿ Irakasleen eztarriko arazo kronikoen zio al da? Baliteke, baina areago ikertu behar den kontua da hori. Nolanahi ere, argi dago maisuak egin beharreko esfortzu gehigarri horrek urduritasun egoera batera eraman dezakeela, eta hortik erasokortasunera, esaterako. ¿ Eta ikasleari? Arreta galtzea eragiten dio. Gainera, litekeena da zarataren ondorioz irakasleari gaizki ulertzea. Oro har, haurrari izaera iskanbilatsuagoa eragiten dio zarata kulturak. ¿ Baldintza akustiko egokiak dituzte Euskal Herriko eskolek? Ikerketa gutxitxo dago. Baina ez, ez dituzte baldintza egokiak ¿ Nola konpon liteke egoera hori? Zarataren aurkako pantailak daude, eta leihoak errefortzatu litezke, oso elementu ahulak ohi direlako... Baina askotan arazoa ez dator soilik kanpotik, eta eraikin barrutik igortzen dira zaratak. Bestetik, eraikin berri guztiek akustika irizpidea hartu beharko lukete diseinu fasean.