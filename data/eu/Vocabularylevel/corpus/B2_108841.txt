Docutec FICOBA, Euskal Kostaldeko Nazioarteko Erakustazoka: Punta-puntako barruti ikusgarria Ez da edonolako erakustazoka Irunen eraiki eta aurki martxan jarriko dutena. Mugaz gaindiko egitasmo itzela da, bere baitan bat egin eta aurkeztuko baitira erakustazoka puntakoenen baliabide eta ezaugarri guztiak, Akitania, Nafarroa eta Euskadiko profesionalen ekarpenen erakusleiho izateko egokituak. Ficoba, Euskal Kostaldeko Nazioarteko Erakustazoka Gipuzkoako eremu bat sustatzeko asmoz jaiotako ideia izan zen. 'Gipuzkoako Foru Aldundiaren Ekonomia sailean jaio eta garatutako proposamen bat izan zen. Ikusi baitzen oso tresna egokia izan zitekeela oso indargabetua eta itzalduta zegoen lur-eremu bat ekonomikoki berreskuratu eta sustatzeko' adierazi digu Iñigo Marquet-ek erakustazokako gerenteak. Abiapuntua abiapuntu, gaur egun egitasmo honen ardura Irungo Udalak du mugaz gaindiko Partzuergoarekin batera, Hondarribiko Udala, Hendaiako Udala eta Irungo Udalak berak osatutakoa. Eraikina jasotzen duela bi urte t'erdi hasi ziren, garai bateko aduanaren zabalgunean. Bertan egindako inbertsioa 14 milioi eurokoa da. Baina, barne ekipamendua kontuan hartuz gero, 20 milioi eurokoa izango da. Bidasoako Erakustazoka: Mugaz gaindiko egitasmoaEraikinak oso azpiegitura modernoa du, Europako beste erakustazokek daukaten adinakoa. Baina, badu alderik. Ez baitago Irungoa bezala bi estatuen artean kokatuta dagoen beste erakusketarik: 'Teknologia berriez baliatuz, ahalik eta zerbitzu gehien emateko prestatua dago. Baina, erakustazokaren ezaugarririk nagusienak honako bi hauek izango lirateke: batetik, bertan egingo ditugun azoka guztiak mugaz gaindiko izaera izango dutela, bai iparraldeko, Akitania orokorki, bai hegoaldeko erakusketari eta bisitariek parte hartzeko; eta bestetik, erakutsiko den arlo ekonomiko bakoitzaren berariazko teknologia berriak aurkeztuko ditugula' azpimarratu du arduradunak. Ficoban erakutsiko diren azokak profesionalak edota irekiak izango dira. Jadanik lehenengo biak prestatuak dituzte: EXPOLOGISTICA (urriaren 22tik 25era) eta CONSTRUCOBA (azaroaren 13tik 15era). 'Urtean hamasei azoka egingo ditugu. Horiek guztiak antolatzeko lau laguneko lau lan-talde ari dira lanean eta beste bost kudeaketa eta azpiegitura-lanetan ari gara. Martxan ditugun bi azoka horiek datorren udazkenean egingo dira, baina abuztutik aurrera enpresa-bilerak, jardunaldi teknikoak, hitzaldiak edota sinposiumak eskaintzeko prest egongo gara. Dagoeneko eraikina bera bukatuta dago eta urbanizazio-lanak udararako bukatuta egongo dira'. Esan bezala, erakustazokak hartuko dituen azokak eta ekitaldiak mota askotakoak izango dira. Batzuk Ficobak berak eta beste batzuk beste erakundeek antolatutakoak izango dira. Hortaz, eskaintza ugaria izango da: 'Kontuan hartu behar dugu eraikinean hirurehun lagunentzako auditorium bat dagoela altzari modernoz hornitutakoa: batetik, ikus-entzunezko ekitaldiak eskaintzeko, hala nola, antzerkia, zinema edo hitzaldiak. Eta bestetik, altzariak moldatuta idazmahai ere bihurtzen dira bestelako ekintzak, lan-saioak direnak, egiteko. Gainera, auditoriumaz gain balio anitzeko beste hiru areto ere badira'. Hizkuntzari dagokionez, kanpo harremanetarako zerbitzu guztiak hiru hizkuntzatan emango dituzte: gaztelaniaz, euskaraz eta frantsesez. Erakusketaren kokaguneak hala eskatzen du: 'Euskal kostaldean gaude eta Bidasoaren bi aldeko hizkuntza euskara da. Hortaz, euskarak oso presentzia nabarmena izango du, frantsesa eta gaztelaniarekin batera'. Bestalde, kokaguneak berak, hizkuntzen ugaritasunaz gain, baditu beste abantaila batzuk eta halaxe azpimarratu du Iñigo Marquet-ek: 'Erakustazoka oso ongi komunikatuta dago. Eremu estrategikoa da alderdi horretatik. Kontuan hartu behar dugu, adibidez, TGVko, hau da, Hendaiako tren-geltokia kilometro bakarrera dagoela. Irungoa ere bai. Hondarribiko aireportua bost minutura, Miarritzekoa hogei minutura, autopistatik bertatik pasatzen da... Kokapena ezin hobea da'. Estilo berri bat ezarri nahianBilboko eta Bordeleko erakustazokekin erkatuz gero, oso desberdinak direla azpimarratu du Iñigo Marquet-ek, ez izaeran eta ez eta tamainan ez baitute antzik. 'Hiru erakustazokek ez dute zer ikusirik. Gurea euskal kostaldeko egitasmo bat da eta ez dugu besteekin lehiatu nahi. Tokia denontzat badagoela iruditzen zaigu. Gainera guk estilo berri bat ezarri nahi dugu azoken antolaketan'. Estilo berri hori zertan den galdetu diogunean zera azaldu du: 'Bai erakusketari eta bai bisitariei zerbitzu gehiago eta azpiegitura moderno bat eskaini nahi diegu. Irabazi-asmorik gabeko elkarte bat gara eta horregatik gauza berri batzuk pentsatzen ari gara. Esaterako, erakusketariei azokak egin aurretik mintegi batzuk eskainiko dizkiegu azokei ahalik eta etekin handien atera diezaieten. Askotan gertatu ohi da erakusketariek helburu jakinik gabe joaten direla azoketara. Gure lana zerbitzu hori eskaintzea izango da'. Ficobako lan-talde berriak ezagun du oso itxaropentsu dagoela egitasmo honekin: 'Oso ideia ona dela iruditzen zaigu eta behar bati erantzuten dio, nahiz eta jakitun izan egungo testuinguru ekonomikoa enpresen ikuspegitik ez dela oso ona. Egitasmoa aurki hasiko da emaitzak ematen. Gure lehendabiziko helburua lehenengo hiru urte hauetan gure baliabideekin urtean hamasei azoka antolatzea izango da'. Ficoba erakustazoka zenbakien bidezHogeita bost metroko dorre bat izango da feriaren ikurra. Publizitate-panelak jarriko dira bertan gertakari bakoitzaren berri emateko. Ficoba erakustazokan aparkalekuak egingo dira 1.100 ibilgailu sartzeko moduan, horietatik 340 auto lurpeko plazetan. 7.500m2ko eremu bat prestatuko kanpoan, estalperik gabe, erakusketetarako eta 5000m2ko esparru bat urbanizatua. Eraikin nagusian prentsa-gune bat izango da, 9 bulego erakusketarientzat, bisitarientzako aretoa fax-ez, telefonoz eta ordenagailuz hornituta urgentziazko zerbitzuetarako, eta areto pribatu bat erakusketarientzat kafetegia eta guzti. Erabilpen anitzeko aretoan 392 pertsona sartzeko aukera izango da, megafoniaz eta bat bateko itzulpenak egiteko 3 kabinaz hornitua. Batzar-aretoan 45 lagunentzako lekua izango da eta beste hainbeste, bilera-lekuan. Bestelako instalazioak: 210 lagunentzako taberna, jatetxe panoramikoa, 16 bulego... Transcription:[+] Transcription:[-] Ficoba: Bidasoako Erakustazoka Ficoba da euskal kostaldeko nazioarteko erakustazoka. Hau da, gune bat bai enpresentzako beren produktuak erakusteko, bai enpresa bisitarientzako ere bai, produktu berri horiek ikusteko. Hori azoka profesionala baldin bada. Publiko guztietako azoka izango balitz, publikoa izango litzateke gizartea bera. Orduan ezaugarri nagusiak.. Batez ere eraikinak du momentu honetan, oso azpiegitura modernoa. Honekin zer esan nahi dudan? Bada, eraikin honek dauzkala Europa mailan aurkitu daitezkeen beste erakustazoka batzuetan baliabide berdinak. Hau da, pentsatuta dago teknologia berriekin ahal den zerbitzu gehienak egiteko., bai espositoreentzako bai bisitarientzako . Hori alde batetik, azpiegitura moderno bat, baina ezaugarri nagusienak izango lirateke bi: alde batetik, egin nahi diren azoka guztian izango dira mugaz gaindiko azokak, hau da, bai iparraldeko, Akitania orokorki, bai hegoaldeko espositoreak eta bisitariak parte hartzeko. Eta bigarren ezaugarri nagusiena izango litzateke arlo ekonomiko bakoitzean gustatuko litzaigukeela teknologia berrien presentzia edukitzea. Eta beraz horiek dira nagusienak. Momentu honetan, ez Europan ez munduan ez dago beste honelako erakustazokarik. Hau da bi estatu artean kokatuta dagoena. Eta hori da. Ficoba: Bidasoako Erakustazoka Ficoba da euskal kostaldeko nazioarteko erakustazoka. Hau da, gune bat bai enpresentzako beren produktuak erakusteko, bai enpresa bisitarientzako ere bai, produktu berri horiek ikusteko. Hori azoka profesionala baldin bada. Publiko guztietako azoka izango balitz, publikoa izango litzateke gizartea bera. Orduan ezaugarri nagusiak.. Batez ere eraikinak du momentu honetan, oso azpiegitura modernoa. Honekin zer esan nahi dudan? Bada, eraikin honek dauzkala Europa mailan aurkitu daitezkeen beste erakustazoka batzuetan baliabide berdinak. Hau da, pentsatuta dago teknologia berriekin ahal den zerbitzu gehienak egiteko., bai espositoreentzako bai bisitarientzako . Hori alde batetik, azpiegitura moderno bat, baina ezaugarri nagusienak izango lirateke bi: alde batetik, egin nahi diren azoka guztian izango dira mugaz gaindiko azokak, hau da, bai iparraldeko, Akitania orokorki, bai hegoaldeko espositoreak eta bisitariak parte hartzeko. Eta bigarren ezaugarri nagusiena izango litzateke arlo ekonomiko bakoitzean gustatuko litzaigukeela teknologia berrien presentzia edukitzea. Eta beraz horiek dira nagusienak. Momentu honetan, ez Europan ez munduan ez dago beste honelako erakustazokarik. Hau da bi estatu artean kokatuta dagoena. Eta hori da.