Docutec Beste zera hori Gizonezko ospetsuen sexu jardunari buruzko gogoeta laburra. PAKO ARISTI / Tarteka antzeko istorioak agertzen dira hedabideetan: gizonezko ospetsu bati maitale bat sortzen zaio, gizonezko horren bizitza kolokan jartzen duena; gero ikerketa taldeak martxan jartzen dira, eta gizonezko horren larru-jotzeen historiala kontatzen digute; hurrena, gizon horren izen onaren lokaztea dator; bukaeran, dimisioak, barkamen eskeak eta nahi adina parafernalia. Ospetsuena Bill Clintonen kasua izan zen. Monica Lewinskyrekin hasi zen sokatira, eta ondoren Clintonen aurreko maitale guztien berri izan genuen. Berriki Gay Condit kongresu-gizonaren kasua ere ezagutu dugu: bere maitale gaztearen desagerpena dela eta, urteotan izan dituen aferak kontatu dizkigute. Tartean Boris Becker tenislariaren neurririk gabeko sexu-lanaz ere jakin dugu zerbait. Kasuak etengabe agertzen dira. Gizonezkoek sabelpeko isatsarekin duten harremana bihurria izan da beti. Txisteak ugariak dira emakumeen artean. Gizonezkoek «gauza bakar batean» pentsatzen dutela dioen esaera ere etengabe erabiltzen du jenderik aurrerakoienak. Baina oraindik gizarteak ez du harreman hori kokatzen asmatu. Emakume askorekin jardutea ona al da edo txarra? Ezkongabea baldin bazara ona, esango dizute, ezkondua bazara txarra. Politikan badirudi txarra dela, buruaren ahuldadea erakusten duela. Kirolarien artean, aldiz, ona da, gorputzaren osasuna adierazten duelako. Promiskuitatea batzuetan galbidea da, pertsonaia publikoa ataka gaiztoan harrapatzeko zepoa. Bestetan botere seinalea da, zure edertasunaren ondorio ezinbestekoa, edo gazte zauden erakusle. Batzuk larru-zaleak dira. Besteak hilean bikoarekin konformatzen dira. Badira diotenak denok garela zaleak, baina aitortzen dutenak bakar batzuek. Edo denak garela zaleak, baina egiten ausartzen direnak gutxi. Horrek bekaitza dakar egiten ez duenaren aldetik egiten duenarekiko. Horra harremana definitzeko hiru aditz: sentitu, esan, egin. Hiruon bueltan gabiltza denok, batzuek gehiago sentituz besteak baino, edo gutxiago eginaz baina gehiago esanez, edo alderantziz. Alabaina, gizonezkoen arazoa bakarrik al da? Emakumeak zer? Agian noizbait hasiko gara maitale asko eduki dituzten emakume ospetsu edo boteretsuen istorioak jakiten. Ea horrek gizonezkoen arazoa hobeto definitzen laguntzen duen.    