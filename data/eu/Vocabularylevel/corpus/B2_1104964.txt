Aldizkari Digitala David Hockney-ren erakusketa: "Ikuspegi zabalago bat" "2004an, Kalifornian bizi nintzela, ikusi nuen urtaro batetik bestera ikusmirak ez zirela batere aldatzen eta Ingalaterrara itzuli nintzen." David Hockney Hockney-k bere artelanekin Londreseko Royal Academy of Arts-eko aretoak bete ondoren, orain, irailaren bukaera arte, Guggenheimeko gelak kolorez estaliko ditu. 190 bat artelan aurkeztu ditu artista britainiarrak. Koadro batzuk formatu handikoak dira eta gehienak azken sei urteetan margotutakoak. Bilboko erakusketaren ardatza, Yorkshire-ko basoko paisaiak dira. Erakusketa oso irekia da: akuarelak, marrazkiak, olio-pinturak eta bideo digitalak, besteak beste. David Hockney Bradford-en jaio zen 1937an. Bere jaioterria Yorkshire-tik gertu dago eta paraje haiek umetan ezagutzeko aukera izan zuen. Hockney-k lotura psikologiko handia du York-eko konderriarekin. David Hockney-k oso gogokoa du naturaren ikusmira alaiak marraztea. Berak dio alaitasuna eta artea ez daudela elkarren aurka. Hockney-k, paisaiaren espazioa eta izadiaren koloreak eta formak, urtaroz urtaro nola aldatzen diren aztertzen ditu. Horretarako bideo kamara eta iPad tabletaren laguntzaz baliatzen da. Zenbait artistentzat, natura zuzenean margotzen saiatzeak ez du zentzurik. Hockney-k, berriz, izadia asko miresten du eta basoko itzalen sakontasuna, elorri zuriaren loratzea, Yorkshire East-eko mendi-bidexkak, Woldgate-ko zuhaiztian moztutako enborrak eta udaberriaren berpiztea zuzenean pintatzeari xarma berezia aurkitzen dio. Berak dio, bat-batean margotutako koadroan, denboraren zentzua hobeto islatzen dela. Hockney-k ez du aintzakotzat hartzen modak artegintzan duen eragina. Udaberria heldu da Guggenheimeko museoko areto klasikoan 2005 eta 2009 artean margotutako oihalak daude. Hockney-k dio, urtaroz urtaro izadian ematen diren aldaketak, psikologikoki behatzen ditugula. Lehen aretoan zuzenean margotutako akuarelak eta olio-pintura daude. 2004 eta 2005 artean egindako artelanak dira, Woldgate basoko irudiak, besteak beste. Hirugarren aretoan udaberriko, udazkeneko eta neguko ikusmirak daude irudikatuta. Marrazki batzuk gero estudioan lantzeko egindako zirriborro hutsak dira. 2011an udaberriaren inguruan gauzatutako pintura eta marrazkiek dute lehentasuna erakusketan. Bistan dago udaberria dela David Hockney-ri gehien erakartzen dioen urtaroa. Garrantzi berezia ematen dio ere, Claude Lorrain, XVII. mendeko artistak, margotu zuen Mendiko Sermoia izeneko koadroari. 2009an, New Yorken, lehen aldiz, artelan hori ikusi zuenean, Hockney erabat hunkituta geratu zen eta eszena horren, “Mezu zabalago bat” izeneko interpretazio bat margotu zuen. The Wolds zeharkatzen duen errepidea Guggenheimeko erakusketa irailaren 30a arte dago ikusgai. Erakusketari buruzko informazio gehiago, helbide honetan.