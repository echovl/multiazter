Docutec Estresa, errearen sindromea eta depresioa Herrialde garatuetan daramagun bizimoduak ondorioak ditu osasunean. Estresa, etxetik kanpo jateko ohitura eta gizarteak argal mantentzeko eragiten duen presioa, hainbat patologiaren oinarri dira. Estresa Gaur egun pribilegioa da bizimodu lasaia eta erlaxatua izatea. Ohikoena tentsioan bizitzea da, edozertarako presaka ibiltzea: jan, lan egin, leku batetik bestera mugitu... Arintasun horrek hasieran garrantzirik gabeko aldaketak eragiten dizkigu, baina epe luzera ondorio psikologiko eta fisiko larriak ekar ditzake. Estres hitza ingeleseko stress hitzetik dator eta medikuntza arloan "organismoari eskatzen diogun guztia dela eta, honek ematen duen erantzun ez-espezifikoa" esan nahi du. Horrek estres negatiboa eta positiboa dagoela esan nahi du. Positiboak, eguneroko bizitzak ezartzen dizkigun arriskuei aurre egiteko zentzumenak ezarri eta adimena argitasunez erabiltzea ahalbidetzen digu. Bestetik, pertsona bakoitzaren muga zehatz bat zeharkatu eta estres negatiboa agertzen bada, honek zurrundu egingo gaitu eta era zuzenean erantzutea eragotzi; orduan, arazoa azalduko da. Era honetako tentsio ez-emankorra pilatzen doa askapen edo erlaxaziorik gertatzen ez bada. Orduan garuneko zentro erregulatzaileak gehiegi erreakzionatzen hasten dira, eta higadura fisikoa, larritasun krisialdia eta, areagotuz gero, depresioa eta bestelako osasun-aldaketak eragiten dituzte.   Errearen sindromea Orain dela gutxi izendatutako sindromea, ohiko depresioaren antzeko sintomak dituena baina jatorri desberdina. Sintomak hauek dira: jokabide aldaketak, indargabetze fisikoa, emozionala eta mentala, nekea, etsipena, hustasun emozionala, eta norberaganako, lanarekiko, jendearekiko eta, oro har, bizitzarekiko jarrera negatiboa. Neke fisiko hori gaixotasunekiko sentikortasuna, buru eta bizkarreko mina, gose-gabezia, istripuak, makaltasuna, maizko gaixotasun birikoak eta lo egiteko arazoen bidez adierazten da. Aldaketa fisiko hauekin batera neke emozionalaren berezko sintomak etorri ohi dira, hala nola norberaren estimu baxua, erru eta porrot sentimendua eta laneko gaiekiko eraginkortasun-eza eta axolagabetasuna. Arazo guzti hauek ez dute langilearengan bakarrik eragiten, baita enpresan eta  produkzioan ere. Estresa eta norbera pozik ez egotearen ondorioak, larritasun-krisialdiak, errearen sindromea eta depresioek eragindako gorabeherak  Estatu Espaniarrako baja eta lanean huts egitearen arrazoi nagusiak dira, ohiko hotzeria eta gripeen gainetik.   Depresioa Depresioak sintoma ugari ditu eta sarritan aldiberekoak eta berdintsuak diren zergati askoren ondorio izan daiteke. Hala ere espezialistek guztietan agertzen diren arazo batzuk azpimarratzen dituzte.   Eragindako faktoreak Arazo-mota Gogo-aldaketa Tristura eta suminkortasuna. Aktibitate guztiak ala ia guztiak egiteko interesa edo plazera galtzea. Heriotzarekin zerikusia duten ideiak izatea. Gosea eta loa Dieta, anorexia edo bulimiarekin zerikusirik gabeko arazoak eta gosea eta pisua galtzea. Loezina edo lo-ordu gehiegi egitea. Loarekin berreskura ezina den nekea. Nerbio-sistema Erreakzioen aztoramena edo makaltasuna. Kontzentratzeko eta lan egiteko ahalmena galtzea, edo zalantza.   Eragozpen horiek iraunkorrak izan eta asteetan iraun behar dute depresioaz ari garela esateko. Sarritan guztiok ditugu tristura uneak, sintoma hauetakoren batek lagunduta joan daitezkeenak, hau da, "depre" egotea esaten dioguna. Horrek, ordea, ez du esan nahi depresio bat jasaten hasi garenik. Jatorriaren araberako bi depresio daude: exogenoak eta endogenoak. Nola konponduko ditugu arazo horiek? Egin beharreko lehengo gauza espezialista, psikiatra edo psikologoarengana jotzea da. Beste irtenbide bat ere badago, eta hori, bizitzarekiko ahalik eta jarrera positiboena izatea da.