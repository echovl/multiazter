Docutec Berdin Gizonezko bat eta emakumezko bat. Antzeko bi istorio, baina oso jarrera desberdinak jasan behar izan dituzte inguruan. Berdintasunaren aldeko diskurtsoak ugaritzen ari dira, baina... INMA ERREA / Kristina langabezian da. Urteak zeramatzan bulego batean administrari, baina multinazional batek hartu berri du enpresa. Langileek aukeratu behar izan dute: baldintza gogorragoetan segitu ala langabeziara jo, kalte-ordaina kobratuta. Kristinak bigarrenaren alde egin du. Langabezi sorospena ere kobratuko du, bi urtez. Haurrengan pentsatu du. Gizonak ere esan dio, haurrei ez zaie etorriko gaizki ama etxean izatea, eta etxean bazkalduta ikastetxeko jantokiarena aurreztuko dute. Kristinak denbora gutxi eman du pentsatzen. Izan ere, inguruko guztiek ¿familiak, lagunek, auzokoek¿ txalotu dute Kristinaren erabakia. Patxik ere, hemendik aitzina, haurrak zainduko ditu, eta etxeko lanak izanen ditu ardura. Fabrikak beste hiri batera lekualdatu dio lanpostua. 180 kilometro bider bi, egunero, edo, bestela, aste osoa familia ikusi gabe. Nagusiarekin hitz egin du. Nagusiak hori hartu ezean kalera bota beharko duela esan dio. Kalte-ordaina hitzartu dute, eta langabezi sorospena jaso ahal izatea ere. Emaztearen soldatari gehituta, konponduko dira. Patxik isiltasun arraro bat nabaritu du inguruan, erabakia iragartzean. Auzokoak, berriz, ez dira isildu. Batek Patxik alproja dirudiela esan du, eta beste batek, manera finegiak dituela, gizon izateko. Patxik zein Kristinak berdin-berdin entzun dituzte amaitu berri den hauteskunde-kanpainan politikariek berdintasunaren alde egin dituzten diskurtsoak.