Docutec Anoetako armarria Anoeta herria ez zegoen gustura bere armarriarekin. Aranzadiri ikerketa eskatu eta berria egitea proposatu dute. Honetan herriaren ezaugarriak islatu nahi dituzte. Udalak eta Aranzadik armarri berria diseinatu dute, orain artekoak ez omen zuelako herriaren izaera islatzen. Erlijio kutsua eta monarkiaren ikurrak dira nagusi Anoetako armarrian. Horiek anoetarren izaera islatzen ez dutela iritzita, eta Aranzadi Zientzi Elkartearen laguntzaz, armarri berria sortzea erabaki dute herritarrek. Lurraldetasuna, herriaren historia eta nortasuna islatuko dituen irudia nahi zuten, eta irizpideon araberako armarria asmatu dute. Ibaia, Basagain eta kukua, hirurak anoetarren bereizgarriak. Armarria, herri baten nortasuna islatzen duen irudia, aldatu nahi dute anoetarrek. Lehengo armarriak erlijioarekin lotura zuen, eta herritarrak ez omen ziren horrekin identifikatuta sentitzen. Armarri berria diseinatuta dago, eta herriak onespena eman dio dagoeneko. Orain, Gipuzkoako Aldundiaren onespena falta zaio, ofiziala izateko. Esan bezala, armarri zaharra ez zen anoetar gehienen gustukoa. Herriko patroi San Joan Bataiatzailearen adierazpen sinbolikoa da. Erdian arkumea eta inguruan Biblia eta gurutzea ditu. Bazterretan, erramuak, eta, apaingarri gisa, Borboien koroa. «Armarri hori ez zuen herriak aukeratu, eta herritarrei aldatu nahi zuten ala ez galdetu genien», azaldu du Mikel Errazkinek, Anoetako Udaleko zinegotziak. Aranzadi Zientzi Elkarteak erlijio kutsuko armarri horren jatorria ikertu zuen. Idatzietan aurkitu zuten lehen aipamena 1868. urtekoa zen. «Ez zen, beraz, hain zaharra», Errazkinen esanetan. «Aranzadi Zientzi Elkartearen txostena plazaratu genuen eta herritarren proposamenak jasotzeko hilabeteko epea zabaldu», erantsi du udal ordezkariak. Bitartean, Aranzadiren gidaritzapean, armarri berri bat eratzeko zirriborroa prestatu zuen Anoetako Udalak. Zenbait baldintza jarri zieten Aranzadikoei. «Herria ondo ordez-katuko zuen armarria behar zuen izan». Era berean, ez zuen eduki behar ez ikur baztertzailerik, sexuari dagokionez, ez bereizle sozialik, hala nola, ikur monarkikoak. «Historia eta herritarrak irudikatu nahi genituen», argitu du Mikel Errazkinek. Irizpide horiek kontuan hartuta Aranzadik proposatu zuen armarriak honako osagaiak zeuzkan: azpian, ibaia eta mendiak; gainean, Basagain ­duela 2.500 bat urteko Anoetako Burdin Aroko herrixka­; eta goialdean, kukua ­anoetarrak izendatzeko erabiltzen den ezizena, alegia­. «Kuku emea marroixka da, eta arra, berriz, grisaxka. Sexu bereizketarik ez egiteko beltza jarri dute armarrian», adierazi du Errazkinek. Ibaiak lurraldetasuna adierazten du, Anoetako herriaren muga ezartzen baitu. Gainera, herriaren historian ibaia funtsezkoa izan da, Errazkinek jakinarazi bezala. «Urez hornitzeko eta errotak mugitzeko balio zuen Oria ibaiak». Basagaini dagokionez, Anoetako historiako lehendabiziko sustraia da. K.a. lehen milurteko garaiko herrixka da, Burdin Arokoa, hain zuzen ere, eta sasoi hartan ohikoa zen legez, harresiz inguratuta zegoen. Armarri berriak herriarentzat oso esanguratsuak diren osagai horiek guztiak biltzen ditu, eta, horregatik, herriak gogo onez hartu du aldaketa, zinegotziak baietsi duenez. Armarri berria osatuta, zaharraren eta berriaren esangura herritarrei azaldu zien Udalak, eta aukera egiteko gonbita egin zieten. «Herritar gehienek aldatzea erabaki zuten». Ondoren, apirilaren hasieran, osoko bilkuran aho batez onartu zuen Udalak. Armarri berria ofiziala izateko oraindik urrats batzuk egin behar dira, ordea. Eusko Ikaskuntzak txosten historikoa osatu behar du, eta, oniritzia lortuz gero, Diputazioak eman beharko dio behin betiko onespena. Armarria onartzekotan, «Udaletxeko fatxadako armarria kendu eta berria ipiniko dugu». Idazki ofizialetan ere agertuko da armarri berria.  (moldatua)  