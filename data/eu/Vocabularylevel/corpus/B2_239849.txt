Docutec Txirrindularitza zale ez hain jatorrak Benetako txirrindularitza zaleei behin baino gehiagotan entzun diet azkenaldian, kirol honen inguruan sortzen direnak antz handia dutela futbolaren inguruan sortzen direnekin. Garaipenak eta porrotak ospatzeko moduagatik batez ere. ENEKO AZKARATE/ Pirinioetan Tourra igarotzen denean errepide ertzean batzen den jendetza ikusgarria izaten da. Polita izaten da kamiseta laranja eta ikurrina piloa ikustea. Eta hemengo hedabideek beti nabarmentzen dute euskal txirrindularitza zaleen jatortasuna: zale onenak, euskaldunak! Hala ere, salbuespenak ere izaten dira eta hain jator portatzen ez diren zaleak ere badira. Tourra aitzakia besterik ez da horientzat. Zale horien berri gutxitan izaten dugu, hemengo hedabideek apenas jarduten dutelako horien gainean. Egia da Pirinioetan batzen den ehunka euskal txirrindularitza zaleen artean gutxiengo direla horiek eta gehienek portaera bikaina erakusten dutela, baina bestelakoak ere badira. Euskal ziklisten arerioak edo bandera espainolaz doazenak iraindu; jendarmeei garagardo botilak edo harriak jaurti; Euskalteleko autoa astindu... Horrelako portaerak izaten dituzte gure euskal txirrindularitza zale ez hain jator horiek. Milaka ikus-entzuleren aurrean nabarmen geratu dena izan da (inori irainka edo ezer jaurtitzen ikusi ez badugu ere), bilbotar (eta Athletic zale; izan ere, eskuko telefonoaren deiak jasotzeko txuri gorrien ereserkia zeukan eta hori erakutsarazten saiatu zen behin eta berriz errepide ertzean batutakoei) txotxoloa. Maldan gora ihes eginda zihoazen bi txirrindularien parean ipini eta haien ondoan korrika ez da ba hasi ergela, eta atzetik telebista kamerarekin zetorren motoak ez du ba harrapatu! Eta, okerrena, ikurrina eskuetan zeramala! Hori lotsa sentiarazi ziguna! Ez Berria-k, ez Gara-k ezta Deia-k ere ez dute ia aipamenik ere egin euskal txirrindularitza zale ez hain jator horien gainean eta uste dut ez dela egokia hori ezkutatzen ibiltzea. Geure artean, ez hain jator direnak ere batzuk badirelako.