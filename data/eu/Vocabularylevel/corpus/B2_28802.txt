Docutec Desberdin gora eta desberdin behera Lehen uste zuen adin jakin bateko jendearen kontua zela. Baina, dagoeneko, konturatu da ezetz. Iñaki Iturain Lehen uste nuen adina jakin bateko jendearen kontua zela. Baina, dagoeneko, konturatu naiz ezetz. Adin desberdineko jende desberdin askori entzun diot, egun desberdinetan, gainera. Ez hori bakarrik, euskara-maila desberdineko jendeari jarri diot arreta, hizkuntza batere landu gabeko jende desberdinari bezala, hedabide desberdinetan lanean diharduten kazetari desberdinei, edo euskaltegi desberdinetako irakasle desberdinei. Edo erakunde desbendinetako euskara-teknikari txit goren desberdinei. Berdin-berdin dio! Leku denetan berdin egiten da, desbendin gora eta desberdin behera! Desberdinaren marea berdintzaileak. Bazter desberdinak berdindu ditu. Ez dago zer eginik! Proba egin ezazue, hau irakurtzen duzuen irakurle desberdinok, hartu aldizkari edo egunkari desberdinak, entzun irrati desberdinak, ikusi telebista desberdinak, eta konturatuko zarete ez dagoela desberdintasunik, denok berdindu gaituela marea desberdin zale berdintzaileak. Nik zin egiten dizuet saiatu naizela, leku desberdinetan eta momentu desberdinetan, desberdin-aren marea berdintzaileari aurre egiten, gainera modu desberdinetan. Baina etsi egin dut, ez dut desberdin izan nahi, jende desberdina bezalakoa izan nahi dut, denak berdinak. Asko jota, momentu desberdin batzuetan, desberdin jarri beharrean ezberdin jarriko dut; nire nortasuna desberdintzeko. Hemendik aurrera desberdin-ak ez dit minik egingo, ez nire belarri desberdinetan, ez era nire begi desberdinetan ere. Dagoeneko berdin zait. Edo berdin dit? Desberdintzeko, berdin nau esango dut. Berdindu nau. Berdina naiz.