Docutec San Markoseko gotorlekua San Markoseko gotorlekuaren historia azaltzen du, XVI. mendetik hasi eta gaurdaino. ARTSENI MELGAR / Euskal Herria bi Estaturen artean zatitua izateak era guztietako kalteak ekarri dizkio historian zehar. Arazo honen artean ez da txikiena Madril eta Parisen arteko gerrek gure herrian sortzen zutena. Izan ere, Bidasoaren bi aldeak gotorlekuz beterik daude, beste aldeko militarren mugimenduen zelatan eta erasorako zein defentsarako mugimenduak prestatzen. San Markoseko gotorlekuak —Txoritokietakoarekin batera— Bidasoatik Pasairaino doan eskualdea «babesten» zuen. Eta Errenteriatik gotorlekura dauden bost kilometroak egiten badituzue, berehala ulertuko duzue militarrek zergatik aukeratu zuten San Markos eskualdeko begirale nagusi izateko. Gotorlekua dagoen mendixka oso garaia ez izan arren, gotorlekutik inguru guzti—guztia ikusten da. Historialariek diotenez, Txoritokietako zein San Markoseko leku estrategikoak aspaldidanik erabili dituzte militarrek defentsarako zein erasorako. XVI. mendeko dokumentu zaharretan bi mendion izenak aipatzen dira, eta berdin XVII, XVIII eta XIX. mendeetan, asko izan baitira Estatu frantsesaren eta espainiarraren arteko tentsioak eta gerrak. Aipa ditzagun, esaterako, XVIII. mendearen amaieran Frantziako errepublikarrek Madrilgo erresumaren kontra eginiko gerrak, edo eta Napoleonen indarren aurkako borrokak. Gatazka hauetan, bi armadak muga ondoko mendi eta muino guztiak kontrolpean eusteko saiatzen ziren. Hala ere, ez dirudi Txoritokieta eta San Markosen kasuetan indar militarrak iraunkor geratzen zirenik. Hau da, tentsio handiko momentuetan mendi horien gailurretan kokatzen baziren ere, tentsioak baretzerakoan alde egiten zuten. Egoera, ordea, XIX. mendean zehar aldatu egin zen, militarrek gotorleku sendo eta iraunkorrak eraikitzeko erabakia hartu zutenean. XIX. mendeko karlistadek San Markoseko eta Txoritokietako leku estrategikoen garrantzia handitu zuten. 1836. urtean, bi gotorleku hauek karlisten lehenengo defentsa lerroaren punturik garrantzitsuenak izan ziren. Aipatutako urteko irailaren l2an, Don Karlos erregegaia San Markosera igo zen, Donostiatik Bidasoarainoko eskualdeko egoera militarra aztertzeko. Garai hartan militar karlistek idatzitako agiri batek hala dio: «Don Karlos ordu batez izan da San Markosen, etsaiaren kokalekuen berri jakiten eta bere aldekoek Igeldon, Oriamendin, Loiolan, Ametzagainan, Errenterian, Lezon eta Jaizkibelen hartuak zituzten tokietaz berri hartzen...». Egun haietan ere, Gibelalde izeneko armadaburu karlistak Txoritokietan kanoiak ezartzeko agindua eman zuen. Dena den, ez dirudi aipatutako urtean San Markoseko gotorlekua iraunkorra zenik. Bigarren karlistadan, ordea, militarrek puntu hau sendotzeko erabakia hartu zuten eta gotorlekuan obra handiak egiten hasi ziren. Bigarren karlistada amaitzerakoan, garaileen agintari militarrek San Markoseko gotorlekua handitzeko eta behar bezala zaintzeko aginduak emateaz gain oinezko soldaduen destakamentu bat kokatu zuten bertan. 1877. urtean, ordea, karlisten aurkako gerra amaitua zela eta San Markos defenditzen zuten Lutxanako soldaduak Lezora aldatu zituzten. Gainera, gotorlekuaren zaintze lanak Errenteriako Udalaren eskuetan utzi zituzten. Ez dirudi, ordea, errenteriarrek gotorlekua zaintzeko gogo handirik azaldu zutenik, eta «nagikeria» honek militarren haserrea ere piztu zuen. Beraz, 1880. urtean militar espainiarrek gotorlekuaren ardura osoa hartu zuten berriz, eta garai hartan hartu zuen San Markosek gaur arte gotorlekuak gorde duen itxura. Obrak 1880. Urtean hasi eta zazpi urtez luzatu ziren, lanetan militarrek zein zibilek parte hartuz. San Markoseko gotorleku berna 1887. urtean inauguratu zuten eta XX. Mendeko 60. hamarkada arte indarrean iraun zuen. Hala ere, azken urteotan lau ziren bakarrik gotorlekuan egoten ziren soldaduak. Gaur, San Markos Errenteriako Udalaren ardurapean dago eta asko dira inguruetatik gotorlekura autoz zein oinez igotzen direnak goitik ikusten den paisaiaz gozatzeko. Gainera, gotorlekuaren horma sendoen artean jatetxe on bat jarri dute.