Docutec Burujabetza Nik, gaurko, antolatua neukan ordutegia, plana, egitarau xumea; eta goiza aldrebes piztu da gaur, eta pikutara joan dira nire zer guztiak, lanera etortzearena izan ezik. Datorrena hartu behar omen da, eta neuk ez datorrena hartu nahi nuke. KARLOS LINAZASORO/  Atzo, bart, antolatua neukan eguna gaurko. Horrela oheratzeak, patxada horrekin, atsegingarri gertatzen zait niri, eta errazago jaikitzen laguntzen dit. Artikulu hau idatzi, lanera joan, ipuinarekin jarraitu, menditik bueltaska bat egin... dena egituratua neukan, eta ez da gutti. Askotan, gehienetan, zain egoten bainaiz egunak zer ekarriko, eta horretara moldatzen naiz gero. Bi eratara bizi liteke, baina biak arras desberdinak dira elkarren artean. Lehen moduan, badirudi zeuk kontrolatzen duzula bizitza, zeure buruaren eta destinoaren jabeago zarela; bigarren moduan, berriz, destinoaren menpe bizi zarela dirudi, egunekotasunaren gurpilean harrapatuta. Izaera desberdinen ispilu ere badira bi bizimodu hauek: batek nahiago du aurrea hartu, besteak nahiago du itxaron; batek zuhurtzia du maite, besteak ezustea. Hau guztia, jakina, teoria da, edo psikologia hutsa, zeren, praktikan, bi jokamoldeak ez dira ez hain muturreko ez hain desberdin; ezen, jendeak, gizakiok, ahal duguntxoa egiten baitugu, edo agintzen digutena, edo patuak guretzat idatzita daukana. Nik, gaurko, antolatua neukan ordutegia, plana, egitarau xumea; eta goiza aldrebes piztu da gaur, eta pikutara joan dira nire zer guztiak, lanera etortzearena izan ezik. Horrek hondatzen dit barrena eta ilusioa eta esperantza, horrek pentsarazten sekula ez naizela izango neure buruaren jabe, neure ametsen jomuga, neure irriken atsedenleku. Baina horrelaxe dira gauzak, eta patuak ez du buelta edo iruntzirik. Datorrena hartu behar omen da, eta neuk ez datorrena hartu nahi nuke. Baina konformatzen naiz nire konformaezintasunarekin, eta hori gauza handia da. Ia burujabe izatea bezalakoa.