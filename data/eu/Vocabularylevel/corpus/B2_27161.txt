Docutec Intsinuatu ala erakutsi Intsinuatzea erakustea baino hobea omen da. Baina Italian emakume biluzien egutegiak negozio ederra dira. AINHOA LODOSO Beti begitandu izan zait askoz ere erakargarriagoa dela intsinuatzea erakustea baino. Kontu hauetan jakitunak direnek esaten dute gauzak diren bezala erakustea baldarra dela, estilorik gabekoa. Emakume baten bularra bere horretan erakusteak ez omen du gasazko alkandora erdi-transparente baten atzean ezkutatzeak bezalako efektua sortzen, ez efektu bisualik ez bestelako efekturik ere. Sexu kontuetan demaseko garrantzia izaten du intsinuatzeak, eta misterio apur bat erabiltzen bada, hobe. Ez da berdina «aizan, egin dezagun txortan» esatea, edo gauza bera adierazteko teknika sotilago bat erabiltzea, adibidez, aitorpen lizun hori bera baina beste hitz batzuk erabilita belarrira mar-marrean eta goxo-goxo esatea. Beste batzuetan, ordea, intsinuazioak eta fina izateak ez dute ezertarako balio. Italiarrak, esaterako, beti izan dira finak sexu kontuetan, eta izanak izen, egunkari batean irakurri dut gizonezko italiarrak erabat aztoratuta dabiltzala emakumeak larrugorritan erakusten dituzten egutegiekin. Hamabi emakumeren gorputz biluziak urteko hilabete bakoitzerako. Orrialde horiek norberaren etxeko logelako hormatik zintzilikatzeak zoratzen omen ditu italiarrak (eta mundu erdiko gizonak ere bai), baina batez ere Sabrina Ferilli izeneko emakume ederraren gorputza biluzik ikusteak erotzen eta berotzen ditu italiarrak. Borroka komertzial makalekoa sortu ei da Ferilliren bihurguneak papereratzeko. Eta ez da harritzekoa lehia gogorrean aritzea argitaletxeak, negozioa sekulakoa baita: Sabrina sutsuaren posterraren milioi bat ale saldu ziren iaz, eta aurten argitaratzaile guztiek Sabrina eduki nahi dute egutegietako azalean. Normala. Intsinuaziorik ez, beraz. Argi dago guztioi gustatzen zaiguna zuzeneko ikuskizuna dela, begiekin dastatzen den gorputzen taktua. Orain ulertzen dut zergatik izaten duten horrenbesteko arrakasta Santa Luzia eguna dela-eta nire herriko taberna batean antolatzen diren strip-tease saioek. Aurten, gainera, herriko emakumeak aztoratuta dabiltza, inoiz baino potenteagoa izango delako ikuskizuna. 24 zentimetrok dute errua.