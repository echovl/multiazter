Docutec 30 milioi euro lapurtu Banketxe bateko arduradunen senideak bahitu zituzten lapurreta egin aurretik, eta, ondoren, hogeita hamar milioi euro lapurtu dituzte Belfasten. Ez da Britainia Handian inoiz egin den lapurretarik handiena, baina nabarmentzekoa da Belfasteko banketxe batean egin dutena, hogeita hamar milioi euro ebatsi baitituzte. Lana igandean hasi zen, banketxeko arduradun batzuk eta horien senideak beren etxeetan bahitu zituztenean. Northern Bankeko bi arduradunen etxeetara joan ziren lapurrak igandean, Belfasteko auzo batera. Egun osoa etxe horietan pasatu zuten banketxeko arduradunekin eta horien senideekin. Astelehen goizean aldatu zuten egoera, lanera bidali baitzituzten bi bankariak, ezohiko gauzarik gertatuko ez balitz bezala, Sam Kincaid komisarioak atzo azaldu zuenez. Astelehenean bertan, banketxeak Belfasteko erdigunean duen egoitza nagusia itxi zutenean, Eguberriak ondo pasatzeko moduan dauden lapurrek kutxa gotorra hustu zuten. Egoitza horretan sekulako diru pila zegoen, bertatik banatzen baitute dirua sukurtsaletara eta, gainera, kontsumoaren egunotako gorakadaren ondorioz, saltegi askok eta askok ohi baino kopuru handiagoak sartu zituztelako banketxean. Poliziak uste du kamioi bat erabili zutela dirutza eramateko. Edonola ere, astelehen gauerdian askatu zituzten bahituak. Poliziak jakinarazi du bahitutako guztiak ondo daudela.