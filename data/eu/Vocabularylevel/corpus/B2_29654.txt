Docutec Euskara-ikasleek ordaindutakoaren erdia berreskuratu ahal izango dute HABEk EGA baino maila apalagoko egiaztagiri bi lortzeko aukera emango die euskara ikasleei. Araban, Bizkaian eta Gipuzkoan euskara ikasten ari direnek matrikulagatik ordaindutakoaren erdia berreskuratu ahal izango dute, ekainetik aurrera indarrean jarriko diren bi ziurtagirietakoren bat lortuz gero. HABEk kreditazio sistema berria jarriko du euskara maila egiaztatzeko: EGAk baino hizkuntz eskakizun txikiagoa izango duten beste agiri bi eskainiko dizkie euskara ikasleei. Agiriok, gainera, Administrazioan erabiltzen diren hizkuntz eskakizunen parekoak izateko bidea lantzen ari dira Jaurlaritzako Kultura Sailean. Patxi Goenaga Hizkuntza Politikarako Sailburuordeak eta Jokin Azkue HABEko zuzendariak azaldu zuten sistema berria. Aldaketaren oinarritzat 2000ko otsailaren 8az geroztik euskalduntze-alfabetatzean indarrean den curriculuma hartu dute. Bertan, lau maila daude. Hirugarrenak egiten du bat EGArekin. Aurrerantzean lehenengo maila biek ere agiria izango dute, lortutako euskara ezagutzaren adierazle. Aurten, lehenengo aldiz Aurten, lehenengo aldiz egingo denez, euskaltegian edo autoikaskuntza zentroan matrikula egin dutenak bakarrik aurkeztu ahal izango dira azterketara. Datorren urtetik aurrera, baina, euren kabuz ikasitakoak ere aurkezteko aukera aztertzen ari dira. Euskaltegiek eskatu diete hori, Goenagak esan zuenez. EGArekin gertatzen den bezala, ikasleek azterketa gainditu beharko dute. Azaldutakoaren arabera, probak zati bi izango ditu: lehenengoa ekainaren lehen hamabostaldian izango da, ahozko gaitasuna neurtzeko, eta bigarrena, berriz, ekainaren 19 eta 20an, ahozko eta idatzizko ulermena eta idazmena neurtzeko. Proba horiek ez dira baztertzaileak izango, eta, horrexegatik, ikasleek aukera izango dute biak egiteko. Amaieran, proba biak egindakoan, emaitza orokorra jasoko dute. Azterketa horietan euskaltegietako irakasleek ere esku hartuko dutela aurreratu zuen Goenagak, bai azterketen diseinuan, bai garapenean: «Euskaltegietako irakasleek bideratu eta zuzenduko dituzten azterketak, beti ere norberaren ikasleak aztertzen ez baditu», azaldu zuen sailburuordeak. Azterketa, gainera, norberaren euskaltegian izango dela gehitu zuen, «lekuak baldintza egokiak betetzen baditu». Azterketa egin nahi duten ikasleek apirilaren 26tik maiatzaren 5era bitartean izango dute izena emateko epea. Internet bidez baino ezin izango da egin, HABEren web orria erabiliz: www.habe.org. Mugarriak euskalduntzean Goenagak berak onartu zuen agiri berri bion bitartez ikasleak modu horretara «ikas-helburu lorgarriak ikusteko parada» izango duela: «Egiaztatze sistema honek mugarriak ezarriko ditu euskalduntze prozesuan eta EGA mailaraino iritsi nahi ez dutenei beste agiri bat lortzeko aukera eskainiko die», nabarmendu zuen Goenagak. Lehenengo eta bigarren mailako azterketa gainditzen dutenek Kultura Sailaren ziurtagiria jasoko dute, dagokien jakite maila aitortzen duena. Egiaztagiriok balio propioa izango duten bezala, sailburuordeak jakinarazi zuen uda ostean Administrazio buruekin batuko direla, agiriok Administrazioaren jardunean ere balioa izan dezaten, dituzten hizkuntza eskakizunekin parekatuz. Jokin Azkue HABEko zuzendariak nabarmendu zuen, bestalde, agiriok Administraziotik kanpo ere eragina izango dutela, merkataritzan batez ere: «Bertan lan egiteko gero eta gehiago euskararen oinarrizko ezagutza eskatzen bada ere, orain arte ez da egon gaitasun hori egiaztatzeko inolako agiririk».Oraingoz ekainekoa izango da deialdi bakarra. Datorren urteari begira, dena den, udako barnetegietako edo ikastaro trinkoetako ikasleentzat irailean beste deialdi bat egiteko aukera aztertzen ari direla azaldu zuten. Deialdiaren ezaugarriak Baldintzak: Lehen mailako azterketara aurkezteko, ikasturte honetan 6. urratsa gainditua izatea; bigarren mailarako, 9. urratsa edo alfabetatzeko 1. maila gainditua izatea. Epea: Apirilaren 26tik maiatzaren 5era, biak barne. Nola egin: Internet bidez, www.habe.org ataria erabiliz. Prezioa: 12 euro maila bakoitzeko. Bi mailetara aurkezteko, baldintzak betez gero, bi matrikula egin beharko dira. Azterketak: Ahozkoa, ekainaren lehen hamabostaldian; lehen mailako idatzia, ekainaren 18an, eta bigarren mailakoa, 19an.  