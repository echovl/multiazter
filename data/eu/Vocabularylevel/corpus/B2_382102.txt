Docutec Jabier Muguruza: "Nire kasuan, banaezinak dira musika eta literatura" Musikari baino istorio-kontalari gisa definitzen du bere burua Jabier Muguruzak. Eta sentimenduz beteriko istorio berriekin datorkigu Konplizeak izeneko bere azken diskoarekin. Aitaren heriotzak markatutako lana da eta abeslariarentzat erronka handia izan da horri aurre egitea. Baina bide horretan ez da bakarrik egon. Besteak beste, Martirio abeslariaren laguntza izan du eta esperientzia oso aberasgarria izan dela dio. Konplizeak zure azkeneko lana emozio eta sentimenduz beterik dago. Barrena husteko balio izan dizu disko honek? Nik uste dut baietz. Gauza hauei buruz asko dakitenek esaten duten bezala, oso txarra da emozioak barruan gordetzea, usteldu egiten direlako. Komeni da sentimenduak kanporatzea. Diskoa, honenbestez, oso baliagarria izan da niretzat eta baita beste batzuentzat ere, jende frankok esan baitit sentimenduak askatzeko erabili duela. Aitaren heriotzak eragin al zintuen diskoa sortzeko garaian? Ez da zehazki hala izan. Nahiko metodikoa bihurtu naiz eta bi urtero disko bat izaten dut kalean. Urtebete ematen dut diskoa zuzenean eskaintzen eta gero hurrengo diskoa prestatzen hasten naiz. Aita hil zenean, berehala jarri behar izan nuen martxan. Aitaren heriotzaren eraginpean lan egin nuela esango nuke. Emozioei buruzko ikastaro batean parte hartu zenuen Atxagarekin batera, Udako Euskal Unibertsitatean. Oraindik asko ikasi behar al dugu emozioen inguruan? Euskal Herrian anorexia afektiboa dugula esan ohi dut erdi-txantxetan. Euskaldunok emozioen mundua nahiko gordeta dugu eta kosta egiten zaigu ateratzea. Ez dakit nola landu behar dugun, baina horren beharra dugula uste dut. Posible al da ikastea? Noski. Emakumezkoek guk baino hobeto ikasi dute. Hala ere, Euskal Herriko emakumeek ere zailtasunak dituztela uste dut. Dena den, emozioen hizkuntza hobeto transmititu dute. Emakumeentzat errazagoa izan da, gizonezkook beste rol bat bete behar izan dugulako. Penagarria. Konplizeak bakarlari gisa kaleratzen duzun bederatzigarren lana da eta honetan ere akordeoia, gitarra eta ahotsa dira protagonistak. Testuak ere aipatu behar dira derrigorrez. Azken finean, istorio-narratzailea naiz, istorioak kontatzen ditut. "Gaur egungo gizartean handitasunaren izenean faltsukeria eskaintzen ari garela iruditzen zait. Su artifizialak eskaintzen ditugu, hau da, ikusgarria dena saltzen dugu maila guztietan. Txikitasuna, askotan, benetakoagoa dela iruditzen zait; zineman, literaturan, musikan, arlo guztietan. Musikan, esate baterako, show-aren antolaketa da garrantzitsuena: Rolling Stones taldea etorri eta show-a egiten du. Pedro Guerra bere gitarrarekin etortzen denean, aldiz, askoz gehiago sinisten dut. Benetakoagoa dela uste dut" Diskoan ez zara bakarrik aritu, hala ere. Esate baterako, Martirio, Gorka Benitez saxofoi-jolea eta Duquende kantariaren laguntza izan duzu. Martiriori buruz zer esango dizut... Prentsan 80ko hamarkadako kopla-kantari garrantzitsu bezala definitu dute, baina nik azkenaldian egiten ari dena azpimarratuko nuke. Martirioren eboluzioa da garrantzitsuena. Harrigarria da boleroa eta jazza uztartuz azkeneko lanetan lortu dituen nahasketak. Luxu handia izan da berarekin lan egitea. Gainera,  berarekin konpartitu nituen egun horiek oso aberasgarriak izan ziren, asko hitz egin genuen. Oso emakume jakintsua da eta asko ikasten da berarekin. Duquende Leonard Cohen-en omenaldiaren bigarren ekitaldian ezagutu nuen, iaz. Txundituta utzi ninduen bere abesteko moduak eta indarrak. Camaronekin konparatu izan dute, kantatzeko estilo urratu hori duelako. Gorka Benitez, estatu mailan, saxofoi-jolerik onenetakoa dela esango dizut, onena dela ez esatearren.  Eta zaila izan al da elkar ulertzea? Ez. Denek oso jarrera ona izan dute eta horrek dena errazten du. Martirio, esate baterako, garai hartan ez zebilen oso ondo osasunez, errenka etorri zen, eta oso eskertzekoa da egin zuen esfortzua. Egia da bere semea Raul Rodriguez gitarra-jolea eta biok oso lagunak garela, baina hala eta guztiz ere, Martiriok eskuzabaltasun handiz jokatu du. Ikasteko eta elkarri laguntzeko jarrera nabarmena erakutsi zuen. Gustura gelditu zara azken emaitzarekin? Oso kontent nago lan honekin. Niretzat apustu handia zen. Aitarena tartean zegoen eta ilusio berezia neukan disko biribila egiteko. Argi neukan hasieratik bakoitzarengandik lortu nahi nuena eta, artista peto-petoak direnez, espero genuena lortu dugu. Martiriok behin eta berriro esaten zidan gela berean elkarren ondoan kantuan ari ginela transmititu behar genuela. Bera oso gustura gelditu zen eta ni ere bai. Duquenderi dagokionez, kanta zirraragarria atera dela uste dut. Gorka Benitezen kasuan, zer esanik ez. Luz Casal abeslaria laguna duzu eta abesti bat dedikatu diozu. Zer iruditu zaio? Asko gustatu zaio eta ilusio handia egin dio. Apirilean etorriko da Euskal Herrira eta zehatzago kontatuko dit zer iruditu zaion. Luzek eta biok Cohen-en omenaldiaren lehen zatian ezagutu genuen elkar. Bigarrena egin genuenean, gaixotu egin zen eta ez zuen parte hartu, baina elkarren berri izaten jarraitu genuen. Gaixotasunaren prozesu guztia jarraitu nuen eta "No quedan tantas tardes" kantua dedikatzea polita izan zitekeela pentsatu nuen. Katalunian egon berri zara diskoa aurkezten. Bertan oso gogoko dute zure musika. Askotan galdetzen didate nondik datorren Kataluniarekiko lotura hori baina ez dakit azaltzen. Euskaldunon eta katalanen arteko konplizitate hori hor dago, baina horrek ez du guztiz azaltzen. Uste dut beste klabe batzuk bilatu behar direla: batzuek esaten dute nire musikaren ukitu mediterraneoarengatik dela; beste batzuek, berriz, jazz ukituarengatik dela uste dute, Katalunian jazz tradizioa oso errotuta dagoelako. Nik beste klabe bat dagoela esango nuke: testuekiko zaletasuna. Kontzertuen amaieran, askotan etortzen zaizkit testuei buruz galdezka. Bakarlari izan baino lehen, hainbat musika taldetan ibili zinen: Les Mecaniciens, Joxe Ripiau... Faltan sumatzen dituzu furgoneta hartu eta kilometroak egiten zenituzteneko garai haiek? Orain ere kilometro asko egiten ditugu, leku askotara joaten gara: Bartzelona, Madril, Andaluzia... Baina, harrigarria da galdera egitea, izan ere, momentu honetan Laura kanpoan da izeneko nire liburua gaztelaniara itzultzen ari bainaiz. Liburu hori Joxe Ripiau taldearekin bizi izandako hainbat pasartetan oinarrituta dago eta egunotan nostalgia apur bat sentitu dut garai haiek gogoratzean. Gogorra zen, baina gauza polit asko bizi izan genituen. Musika eta literatura banaezinak direla uste duzu? Liburua aipatu berri dizut eta bertan musika etengabe azaltzen da. Musikari gisa lan egiten dudanean ere, testuak garrantzi handia du. Beraz, nire kasuan banaezinak dira. Abesti bat konposatzeko orduan zer dator lehenago: letra ala musika? Beti testutik abiatzen naiz. Noiz eta nola ikasi zenuen euskara? 20 urte inguru nituela hasi nintzen euskara ikasten, Irungo udal euskaltegian. Goiz osoa ematen nuen ikasten. AEK-n beste hiru urte eman nituen eta gero EGA prestatu nuen. Ez zen erraza izan. Baina, ikasteko borondate handia izan nuen. Bestalde, oso irakasle onak izan nituen eta oso lagungarria izan zen inguratzen ninduen giro euskalduna: Imanol, Lete, Atxaga, eta abar. Hizkuntzarekin maitemindu egin nintzen. Aholkurik? Ez naiz inor aholkuak emateko. Baina, hainbat urtetan euskaltegietan ikasle eta irakasle aritu ondoren, hizkuntzaren oinarrizko ezagutzan indarra jartzea proposatuko nuke. Izan ere, denbora asko galtzen baita gero sekula erabiliko ez dituzun formak ikasten eta nire ustez hori denbora alferrik galtzea da. Nola hasi zinen irakasle? Lesakako euskaltegian aritu nintzen irakasle bost urtez. Irakaskuntza oso gogoko izan dut beti eta eszenatokiekin partekatu izan dut. Euskara irakasle baino lehen, esate baterako, eskusoinua irakasten aritu nintzen, Hondarribian. Eta horrek bultzatu ninduen, hain zuzen, euskara ikastera. Ume guztiak euskaldunak ziren eta gaztelaniaz azalpenak emateko nahiko lan izaten nuen. Hori dela eta hasi nintzen euskara ikasten. Nire kasuan, ez zen militantziagatik izan.