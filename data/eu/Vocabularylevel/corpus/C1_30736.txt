Docutec Baztangaren paradoxa Bushek duela bi urte heldu zion beldurraren kanpainari, Irakeko gerra hasiberritan. Irakiarrek birusaren laginak izan zitzaketela eta arma biologiko gisan erabiltzeko arriskua zegoela esanez, txertaketa-kanpainak jarri zituen martxan. Azaroan baztangaren birusaren genoma eraldatzeko baimena ematearen alde egin du aho batez Osasunaren Munduko Erakundeak (OME) gaitz horretarako duen aholku batzordeak. Baimena Ameriketako Estatu Batuetako CDC zentroak eskatu du. Munduan dauden lagin bakarrak gordeta dituen bi laborategietako bat da CDC. Zentroko ikertzaileen helburua birusaren kontrako botiken eraginkortasun probak erraztea da eta, horretarako, gene markatzaile bat txertatu nahi diote birusari. Gene horrek proteina berde fluoreszente bat kodetzen du. Ideia hau da: birusa osorik dagoen bitartean berde fluoreszente ikusiko da; botika eraginkor baten aurrean, ordea, dirdira berdea apaldu egingo da. CDCren arabera, eraldaketa horren bidez probak azkarrago egin ahal izango dira, eta ikertzaileek denbora gutxiagoan egon beharko dute birusarekin kontaktuan. OMEk ez du oraindik behin betiko erabakirik hartu, baina aurrera eginez gero, urrats kualitatiboa izango da azken 25 urteko politikarekiko, eta batzuek beldur dira pandoraren kaxa ere ez ote duen irekiko. Baztanga 1979an aldarrikatu zuten ofizialki mundutik desagerrarazia, 3.000 urtez gutxienez gizakiak kutsatzen jardun ondoren. Gaitz larria zen eta kasuen %30ean gaixoa hil egiten zuen, errege-erregina batzuk tartean (Errusiako Pedro II.a edo Frantziako Luis XV.a, esaterako). Baztanga desagerraraztea OMEren arrakasta handienetakoa izan da. 1967an abiatutako mundu-mailako txertaketa kanpaina handi bati esker lortu zuten. Azkeneko kutsatze naturala 1977an gertatu zen, Somalian; 1978an agerraldi txiki bat izan zen Ingalaterran, laborategiko istripu baten ondorioz, baina ordutik ez da kasu bat bera ere detektatu. Aurten, beraz, 25 urte bete dira gaitza desagertu zela. Gaitza desagerrarazi ondoren, txertaketak bertan behera utzi ziren; batetik, beharrik ez zelako ikusten, birusak ez baitauka gizakia ez den beste bizidunen batean 'ezkutatuta' irauteko gaitasunik; eta, bestetik, txertoak albo-ondorio larriak izan ditzakeelako, bizia arriskuan jartzerainokoak, muturreko kasuetan. Azken txertaketa kanpaina 1983an egin zen. Baina toki askotan askoz lehenago ere utzi zioten jendea masiboki txertatzeari. AEBetan, adibidez, 1972an. Horrek esan nahi du gaur egun jende asko dagoela txertatu gabe eta, beraz, gaitzaren kontra immunizatu gabe. Eta txertatu zirenak ere antzeko: immunizazioak 10 urte irauten duela ziur dakite, baina hortik gora datuak kontrajarriak dira. Eta horra hor beldurra eragiteko arrazoia. Zer gertatuko litzateke norbaitek baztanga berriz agerraraziko balu? Bushek duela bi urte heldu zion beldurraren kanpainari, Irakeko gerra hasiberritan. Irakiarrek birusaren laginak izan zitzaketela eta arma biologiko gisan erabiltzeko arriskua zegoela esanez, txertaketa-kanpainak jarri zituen martxan. 500.000 soldadu txertatu behar zituzten, eta poliziak, larrialdi zerbitzuetako sendagileak eta suhiltzaileak. 2004rako nahi zuen orok txertoa hartzeko aukera izango zuela ere iragarri zuen. Batek daki asmo horiek zertan gelditu diren, baina mamua ondo astindu zuten behintzat. Eta orain berdin, baina alderantziz. Hau da, birusa genetikoki eraldatzeko baimenak ematen hasiz gero, beste nazioek pentsa dezakete AEBek baztanga arma biologiko indartsuago bihurtzeko ahaleginetan ari direla. Baztangaren birusak bi tokitan baino ez daude gordeta: AEBetan, CDC zentroan, eta Errusiako VECTOR ikerketa-zentroan. Berriz agertuko balitz txertoa egiteko lehengaia edukitzeko asmoarekin gorde ziren 1979an. Orduz geroztik, lagin horiekin egiten den edozein ikerketa OMEko aholku batzordeak onetsi behar du. Gainera, beste edozein laborategik ezin du birusaren genomaren % 20 baino izan une oro. Baztangaren ingurukoak zorrozki kontrolatuta daudela dirudi, baina, beldurrak beldur, badu zentzurik sendagaien bila ikertzen segitzeak, gaixotasunik ez dagoenean? Paradoxiko samarra da guztia. Bene-benetakoak diren ehunka gaixotasun hilgarri dauzkagu inguruan, eta akabatu genuen baten beldur gara. Gaurdaino ez da hobetsi gordetako laginak suntsitu eta eztabaida behin-betiko amaitzeko aldarrikapena; OMEk oraingoz ikerketekin segitu behar dela dio. Gaitzaren agerraldirik ez dakit, baina beldurrarenak izango ditugu aurrerantzean ere.