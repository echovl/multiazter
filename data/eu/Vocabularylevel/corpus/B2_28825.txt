Docutec Bizimodu garbiaren arriskuak Txanpon beraren bi aldeak dira bigorexia eta ortorexia: osasunarekiko obsesioarena, alegia. ASKO HITZ EGIN DA JANARI KOIPETSUA JATEAK ETA EGUNA ETXEKO BESAULKIAN PASATZEAK DAKARTZATEN KALTEEZ. HALA ERE, BIZIMODU HORREK BESTEKO KALTEA ERAGIN DEZAKETE KIROL GEHIEGI EGITEAK EDO SANOEGI JATEAK TXANPON beraren bi aldeak dira bigorexia eta ortorexia: osasunarekiko obsesioarena, alegia. Osasunerako Mundu Erakundeak artean ez du ez bata ezta bestea ere gaixotasun izendatu, baina portaera desorekatuaren ondorio dira biak ala biak. Juan Gondra del Rio Basurtu lnstitutuko sendagileak eta EHUko Medikuntza Fakultateko irakasleak atzo azaldu zuenez, «gorputzarekiko gehiegizko kultuari» deritzo bigorexia. Beste hitz batzuetan, ahalik eta gorputz perfektuena izatearren kirol gehiegi egiteari. Gondraren arabera, bigorexikotzat jotzen direnak —gizon gazteak gehientsuenak— obsesionaturik daude ahalik eta gihar handienak izatearekin. Horretarako, batzuek egunean sei ordu igarotzen dituzte gimnasioan, proteina gehiegiko dietak dituzte, eta, «arriskutsuena dena», esteroide anabolizanteak hartzen dituzte sendagilearen kontrolik gabe.Gondrak ziurtatu zuen elite mailako kirolari batzuk ere bigorexiko definizioaren barruan sartzen direla, txirrindulariak eta atletak batez ere. «Funtsean, neurririk gabe, eta gehienetan bakarka, ariketa fisikoa egiten dutenei» aplika dakieke. Gondrak gaineratu zuenez, badira modu batzuk pertsona bigorexiko bat antzemateko: bere kirol jarduera egitearren bizitza soziala alboratzea, bere gorputzarentzat kaltegarri izan daitekeen edozer jarduerarekiko gehiegizko arreta, eta entrenatzen jarraitzea gehiegizko ariketa jakin bat bere gorputzarentzat txarra dela jakin arren.EHUko irakasleak onartu zuen tratamendu zaila dutela bigorexikoek, eta berdin gertatzen zela ortorexikoekin. Azken horiek lirateke garbi eta sano jatearekin obsesionaturik daudenak. Ahalik eta dieta garbiena izatearren, ortorexikoek uko egiten diote haragia edo arraina jateari, koipea erabat baztertzen dute eta pestizidekin hazitako barazkiei eta fruituei muzin egiten diete. MODU ERABAT naturalean beraiek landatutako barazkiek osatzen dute ortorexikoen dieta. Hori dela eta, «bitamina eskasia handia dute eta kasu askotan anemia ere bai». Anorexiarekin eta bulimiarekin lotura du ortorexiak, hirurak dieta okerrarekin zerikusia duten gaixotasunak baitira. Hala ere, badago desberdintasun garrantzitsu bat: anorexikoak eta bulimikoak jaten duten kopuruarekin obsesionaturik daude, eta, ortorexikoak, berriz, jaten dutenaren kalitatearekin.Gondra irakasleak gehitu zuenez, ortorexikoek azken lerroraino irakurtzen dituzte kontsumitzen dituzten produktuetako labelak, orduak ematen dituzte menuak prestatzen eta oso errudun sentitzen dira edozein unetan beren dieta hitzez hitz betetzen ez badute.