Docutec Estrategia jokoak Guraso eta alaberen arteko ipuintxo bat kontatzen digu: Txarrena sinestarazi, ondoren txantxa dela esan eta bukatzeko egiazko "txarra" kontatu. Langile arazo bat ere ipuinaren argitan azaltzen du. Laura Mintegi Kontatzen dute behin gazte bat etxera joan zela, eta, serio-serio, etxekoei esan ziela: «Ama, aita, gauza bat kontatu behar dizuet». Alabaren aurpegia ikusita, gurasoak arduratzen hasi ziren. «Esan behar dizuet mutil batekin ari naizela orain zenbait hilabete». «Tira», pentsatu zuen amak, «hori baino ez bada!». «Ea nolako mutila den!», pentsatu zuen aitak. «Baina gehiago dago», segitu zuen gazteak. «Nire mutilaguna yonkia da, drogazalea». Amaren aurpegia aldatu egin da orain, nabarmen, aitaren begitartea gogortu den neurri berean. «Mutilagunak ez du lanik egiten, eta, jakina, droga lortzeko dirua behar duenez, lapurtu egiten du normalean». Kolore bat joan eta beste bat etorri zaie gurasoei, zer pentsatu ez dakitela. Ezustetik haserrera pasatu dira, eta haserretik ardurara orain. Alabak, ordea, oraindik ez du amaitu, eta kontatzeari eman dio berriz ere, etenik gabe. «Eta kontua da orain kartzelan dagoela, lapurtzen harrapatu dutelako, eta ezin diot esan; ezin diot esan haurdun nagoela. Orain badakizue, aitita-amamak izango zarete laster». Gurasoak ahobete hortz daudenean, eta hitzik gabe gelditu direnean, orduan alabak barre algaraka esan die gurasoei: «Ezetz ba! Sinistu egin duzue, ala? Esan behar nizuen gauza da matematika azterketa suspenditu dudala. 3 bat atera dut, eta laugarren deialdia izan da. Beste guztia asmazio hutsa da». Une honetan, gurasoek, pozarren, alaba besarkatu egin dute eta matematikan ateratako suspentsoa ospatu dute hirurek, urteko berri onena izan balitz bezala. Istorio hau etorri zait burura entzun dudanean Volkswagenek 5.000 langiletik 500 kaleratzeko asmoa plazaratu duela, eta, horren aurrean, bi egun eskaseko epean, gehiengo sindikalak (UGT, CCOO eta CCk) atoan adostu duela lantegia bost egunez ixtea eta 500 langileren erretiroak bizkortzea, enpresaren plantilla-murrizketari men eginez, finean. Sindikatu hauek, kale- ratze indiskriminatuaren aurretik, nahiago izan dute berek kaleratzea langileak, sasibolondresak aukeratuz. Eta hori guztia denbora nahikorik hartu gabe, ikusteko zeintzuk diren enpresaren luzerako asmoak, merkatuaren gorabehera, etorkizunerako joerak. Ez. Alabaren suspentsoa gustura hartu dute, suhi drogazale, lapurra eta kartzelatua izateko posibilitatea begien aurrean izan ondoren. Kontua da suhia asmatutakoa izan dela, irudikapen hutsa. -