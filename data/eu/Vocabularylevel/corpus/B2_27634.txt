Docutec Txoriak Iritzi artikulu laburra. Txoriekin metafora eginez etorkinei buruzko iritzia azaltzen du. Etorkin onak eta txarrak bereizten ditu. Iñaki Lasa Azkenean, etorri egin dira. Iaz izan genuen lehen bisita gure etxean, bi izan ziren, biak beltz-beltzak. Lanera etorri ziren, ez zegoen horren dudarik. Izan ere, joan eta etorri ibili ziren atsedenik gabe harro egoteko moduko habia egin zuten arte. Zintzo, apal, inork behar ez zuen txokoa aukeratu zuten, eta inguruarekin bat egin zuten. Etxe zaharrak abegikortasunez jaso zituen, eta beraiek ere bat egin zuten etxearekin. Ikusleak habia betidanik egon dela hor pentsa lezake, etxearen ezaugarriak aldatu gabe aberastu eta edertu egiten zuelako. Handik gutxira, bi burutxo ageri ziren denon pozerako. Bakarrik seme-alabengatik egin daitekeen lan latzari eutsi zioten enarek uda osoan zehar, eta azkenean, gure tristeziarako, joan egin ziren laurak. Gu, ordea, zerbait utzi ziguten sentsazioarekin gelditu ginen, eta berriro etortzeko irrikaz, gaur arte, irrikaz. Duela egun batzuk, Ghanako pertsona bat ezagutu nuen, eta enarekin gogoratu nintzen. Bidaia izugarriaren ondorioz iritsi da ghanatarra gurera lan eta lan aritzera, seme-alabek etorkizun duina izan dezaten. Arrotxapean duen habiatxoan dagoeneko burutxo bat ageri da, Musharafena. Inoiz beren sorterrira bueltatuko dira herriminak beti agintzen duelako, enaren antzera. Dena den, aipagarriena da ghanatarrak gure herri zaharrarekin duen begirunea, euskara apur bat ikasi du, eta herri honen bizitzan beste bat gehiago bailitzan hartzen du parte. Ez du inoiz berea inposatzeko tentaziorik izan, eta ezaugarri fisikoengatik ez balitz, gutxi barru bertan sortutakoa dela esango luke askok. Bejondeiola!! Kukua entzun dut, dagoeneko gure inguruan dabil txori bihurri hori. Hau ere etorri egiten zaigu, baina bere portaera guztiz bestelakoa da. Besteen arrautzak bota eta bereak jartzen ditu botatakoen ordez. Ohizkoa da, zoritxarrez, penintsulako beste leku batzuetatik gurera etorritakoak entzutea euskararen erabileraren kontra ustezko inposizioa argudiatuz. Ausartenek gehiengoaz eta gutxiengoaz hitz egiten digute, eta gure etorkizun eskasaz. Maiz txantxangorriaren antzera sentitzen naiz, gupidarik gabeko batek habia okupatu eta gure-gurea den hizkuntza habiatik botatzen saiatzen da, eta, gainera, urratutako eskubideez hitz egiten digu. Bereziki mingarriak iruditzen zaizkit kanpotik etorritakoen erasoak, bereziki arbuiagarria da bertakoaren izaera hondatu nahi duten kanpotarren portaera. Kukuaren portaera aldaezina da, txoria da eta, gizakioi dagokigunez, ordea, hezkuntza da bidea, ea inoiz begirunea nagusitzen den eta norberak utzitakoa ahaztu gabe habia komun bat egiten dugun.