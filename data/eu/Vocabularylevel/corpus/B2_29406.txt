Docutec Hilketa bikoitza leporatu diote Dubarryri Christophe Dubarry hendaiarra, Maria Belen Muro Etxegarairen eta bost urteko Irati alabaren ustezko hiltzailea, Baionako kartzelan espetxeratu zuten astelehen gauean. Philippe Melia herri-salatariak astelehen arratsaldean eman zuen kartzelatzeko agindua, Baionako auzitegian sukaldariaren adierazpenak entzun ostean, hain zuzen ere. Larritasuna areagotzen duten baldintzetan egindako hilketa bikoitza leporatu zion Hendaiako 37 urteko gizonari. Herri-salatariak, hain zuzen ere, gertakariaren larritasuna nabarmendu zuen, Maria Belen Muro Etxegarai haurdun zegoelako eta alabak, Iratik, 15 urte baino gutxiago zituelako. Atzo jakin zenaren arabera, «beste emakume batekin oso maitemindurik» zegoela aitortu zuen Christophe Dubarryk, Baionako polizia-etxeko agenteei, hilketen egilea izan zela azaldu zienean. Dubarryren beraren adierazpenen arabera, «oso maiteminduta» zegoelako hil zituen emaztea eta alaba. Gertakariaren ikerketa amaitu ez bada ere, litekeena da epaileak hil arteko kartzela-zigorra jartzea hiltzaileari. Sortzez Landesetako Saint-Martin-de-Seignanx herrikoa da Christophe Dubarry eta 37 urte ditu. Donibane Garaziko Hôtel des Pyrénées jatetxean, Biarritzeko Hotel du Palaisen eta Lasarte-Oriako Martin Berasategi sukaldariarekin aritu da lanean. Horretaz gain, bi urtez Donostiako Martutene auzoko El Estanco jatetxeko sukaldari lanetan ere aritu zen. Handik Hendaian kokatuta dagoen Serge Blancoren Talasoterapia zentrora joan zen lanera. Azkenik, Blanco enpresak Hotel Ibaia erosi zuelarik, bertako chef lanetan aritu zen joan den larunbateko hilketa gertatu arte. Zenbait urte zeramatzan lanean Hendaiako hotel horretan, eta poliziak argitutakoaren arabera, hotel horretan ezagutu zuen azken hilabete hauetan bere maitale izan dena. Atzo argitu zutenez, larunbatean, goizeko bederatzietan, Hotel Ibaiara lanera joan aurretik hil zituen Maria Belen Muro emaztea eta Irati alaba. Etxeratu zenean, emaztea eta alaba ohean etzanda, itota, aurkitu zituen Christophe Dubarryk. Biharamunean, hilketaren erruduna zela aitortu zuen Baionako polizia-etxean. Izan ere, Frantziako justizia erailketaren inguruan egiten ari den ikerketa dela-eta gorpuak lekuz aldatzeko prozesua luzatu egin daitekeela argitu zuen familiak. Senideak Donostian daude, gorpuak etxeratzeko baimena eskuratzeko zain. Maria Belen Muro Etxegarai Donostiako Lauki ostatuan aritzen zen zerbitzari. Hain zuzen ere ostatu horretan aritu zen lanean bere senar Christophe Dubarry ere.