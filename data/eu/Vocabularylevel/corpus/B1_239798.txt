Docutec Oporretan kartzelara Letoniako Karostasko kartzelan 69 ziega estu eta ilun daude, eta turistek zaindariek ezartzen dizkieten zigorrak bete behar dituzte. Letonian, orain dela gutxi Europako Batasunean sartu den herrialdean, sobietarren garaiko kartzela batean bizitzeko aukera ematen diete turistei. "Izugarria izango da" esan du Liga Engelmanek, Liepaja hirian dagoen Karostas kartzelako gidariak. Horrela, turistek oso bizitza gogorra izango dute kartzela barruan: "preso berriek" zaintzaileen agindua betetzen ez badute, ziegara sartuko dituzte, erabat isolatuta utziko dituzte edo komunak garbitu beharko dituzte, besteak beste. Oporraldia era bitxi horretan pasa nahi dutenek aurretik dokumentu bat sinatu behar dute, zaintzaileen zigor guztiak onartzen dituztela adierazteko. Karostas kartzela bota egin behar zuten, baina 90eko hamarkadaren amaieran osorik edukitzea lortu zuten Liepajako biztanleek.      