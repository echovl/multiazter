Docutec BILLABONG PRO MUNDAKA 2003 Surfeko Mundu txapelketa: Mundaka Urriaren 12tik 24ra Ongi etorri Euskal Hawaii-ra! Neoprenozko jantziak, koloretako oholak, Antipodetako matrikuladun furgonetak... Urrian Mundaka ez da Hawai izango, baina horren itxura izango du. Sunset Beach-en bezala, Bizkaiko hondartzan mundu-zirkuituko 12 probetako bat egingo da ASP-k, Surfista profesionalen Elkarteak, antolaturik. Mundakako Billabong surf-txapelketan, munduko 45 surfistarik onenek parte hartuko dute. Olatuen elitea oso-osorik ikustea ikuskizun liluragarria izango da; argibideak argibide, Billabong Australiako marka babeslea dugu. Surfeko lehiaketan ohi bezala, honek ere ez du egun zehatzik ezarrita. Urriaren 12an hasiko da eta 24an amaitu. Hiru kanporaketak noiz egin meteorologiak eta, batez ere, olatuek erabakiko dute. Kanporaketan binaka arituko dira. Mundakako ezker olatua, Europako onenaAustralian, Kalifornian... Mundaka ez dute ezagutzen bertako naturaren edertasunagatik, ezta Urdaibaiko Biosfera Erreserbaren inguruan egoteagatik ere. Munduan Mundaka 'ezker olatuagatik' ezagutzen dute, eta, adituen arabera, Europan beste inon ez bezala praktikatzen da, hau da, munduko onenetakoa da. Hori dela eta, 'euskal Hawai'a profesionalen mundu-txapelketako proben zirkuituan parte hartzen hasi zen duela bost urte. Mundakako olatu onek azalpen zientifikoa dute: portuko sarrera-gunean eratzen den harea-barrak du zeresana. Horrek olatu oso luzea sortzea eragiten du, ezkerretik hausten dena eta batzuetan hiru metroko altuera duten hodi perfektuak eratzen dituena. Olatuen bizkortasunari eta indarrari esker, Mundaka surfisten paradisua da, baina korronte biziekin jarduteko ohitura ez duten hasi berriei zuhurtasuna eskatzen zaie. Hamabitik bederatzigarrena2003ko Mundakako Billabong surf-txapelketa Surfeko Mundu Txapelketa osatzen duten hamabi lehiaketetatik bederatzigarrena da. Espezialitateko profesionalik onenek jada surfean egin dute Australiako Gold Coast eta Bells Beach-en, Teahupoo-n (Tahití), Tavarua-n (Barea), isla Nijima-n (Japonia), Jeffreys Bay-n (Hegoafrika) eta Trestles-en (Kalifornia). Bizkaiko zita garrantzitsu honen ostean, Brasilekoa eta Hawaiiko biak geratuko dira egiteko, munduko surfistarik handiena nor den jakiteko, eta, Mundakan sailkapena erabat aldatzen ez bada, iaz bezala aurten ere Hawaii-ko Andy Irons izango da irabazlea. Txapelketa aurrera doan honetan, Irons-ek 5.760 puntu ditu eta horren ondorengoak (Kelly Slater estatubatuarrak) 5.352. Taj Burrow, Joel Parkinson eta Mick Fanning australiarrak hurrengoak dira mundu-rankingean. Surfistarik onenak: Olatuen munduko eliteaPlanetako 45 surfista profesionalik onenak Mundakan egongo dira urriaren 12tik aurrera. Horiekin batera, Billabong surf-txapelketaren antolatzaileek bi surfista euskaldun ospetsu gonbidatu dituzte. Hemengo bi surfistok munduko surfistarik onenekin lehiatu beharko dute. Algortako Iker Fuentes eta Zarauzko Hodei Collazo dira horiek. Iker Fuentesek iaz ere parte hartu zuen gonbidatu gisa. Izugarrizko lana egin zuen, munduko lehenak, Irons-ek, garaitu aurretik lehen lerroko surfistak kanporatu baitzituen. Hawaiiko Andy Irons, iaz Mundakan irabazi zuena eta egun txapelketako sailkapenean lehena dagoena, ausarta eta berritzailea da, surfaren jarraitzaileek diotenez. Horren hurrengoa (ranking profesionalean bigarrena dagoena) Kelly Slater estatubatuarra da: 1994tik 1998ra bitartean munduko txapelduna izan zen, eta orduko oroitzapen gozoak bizi nahi ditu, antza. Bizkaian egongo diren beste surfista garrantzitsu batzuk hauek dira: Mark Occhipulo australiarra (Mundakako lehen Billabongaren irabazlea) Sunny García, Luke Egan eta Hawaiiko Shane Dorian (olatu erraldoietan espezialista dena). Surfari ekiteko gomendioak: Oinarrizko kontzeptuakMundaka ez da gomendagarria lehen aldiz ohol batera igotzen denarentzat. Beharbada profesionalen Billabonga ikusita, gogoa emango digu hasteko Sopelan, Zurriolan edo euskal kostako beste hondartza batzuetan. Hona oinarrizko kontzeptu batzuk 'olatua harrapatzeko'. - Ekipoa: Neoprenozko jantzia, labainkaden kontrakoa oinetan, kaskoa (gomendagarria) eta, jakina, ohola. Horiek osatzen dute surfistaren ekipo osoa. Bigarren eskuko merkatua ere badago. - Hasi berriak: Surf-teknikak arian-arian menperatzen dira. Bakarrik hasten den lagunak olatu apurtuekin hasi behar du. - Mugimenduak: Birak (olatuak zeharkatzeko kurbak egitea) eta hodiak (olatuaren tuneletik irristatzea) dira, besteak beste, ekintzarik nagusienak, baina aldagai eta estilo ugari daude horiek egiteko. - Segurtasuna: Beste norbaitekin eta egunez egin surfean beti. Ez egin igerian ondo jakin gabe. Gogoratu beti itsasoa dela bietan indartsuena, eta lotuta eduki 'asmakizuna' (orkatilari lotzen den engantxea). Oinarrizko arauak dituzu horiek. - Ohola: Surfistaren altuera baino arra bat handiagoa izan behar duela esaten den arren, aldagai ugari daude. Olatu handietarako ohol handi egonkorrak behar dira eta txikietarako txikiagoak eta maniobragarritasun handiagokoak. Adituek hainbat ohol izatea gomendatzen dute, egoera bakoitzean egokiena erabiltzeko. Edonola ere, erosi aurretik ondo begiratzea komeni da. - Bizitzeko era: Kirol-praktika polita izan daiteke, baina, batzuek diotenez, mendetasuna sortzen du eta bizitzeko estilo ere bihur daiteke.