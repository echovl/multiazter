Docutec Harremanak Tamalez, askotan, harremanek beraiek deuseztatu eta suntsitzen dute landare eder edo fruitu mardul izateko bidean zegoena. Andre-gizonen arteko harremanek eraikitzen dute, ordea, zibilizazio bat. Goazen, bada, azterketa gehiago egitera... YOLANDA ARRIETA   / Gizakia ez da jaio bakarrik bizitzeko. Gauza gutxi gara jaiotzen garenean. Gurekin dakarkigu gero izango garenaren hazia, baina denbora eta ekimena beharko ditugu hazi hori landare bihurtzeko. Eta ekimena besteekiko hartu emanen ondorioz emango da, dela gizaki, dela natura. Inork gutxik daki zer izango garen etorkizunean. Muina guregan izaten da, txiki-txikitatik, eta gauzei erantzuteko halako berezko zerbait ere ekartzen dugu gurekin, hala nola, begirada bizkorra edo motela, pauso azkarra edo alferra, negar egiteko joera, lotia edo goiztiarra izateko joera... Gero, eskola garaian gauzatzen joaten dira joera horiek, hazia landare bihurtzen hasten da. Baina tarte horretan ere ezinbesteko eragina dauka inguruak, hots, gurasoekin, lagunekin, irakasleekin edota gizarteko beste hainbat eragileekin dugun harreman motak. Gaztetik helduaroko zubia, berriz, inguruarekin dugun etenik gabeko harreman horren ondorioz eraikitzen da. Beraz, esan daiteke, harremanek elikatzen gaituztela, alegia, harremanek ematen diotela forma behin edo behin landare bilakatuko den haziari. Tamalez, askotan, harreman horiek beraiek deuseztatu eta suntsitzen dute landare eder edo fruitu mardul izateko bidean zegoena. Pasa den astearte goizaldean Bilboko auzo batean gertatu zen bezalaxe. Hogeita hamahiru urteko emakume bat laugarren pisutik jausi eta hil egin zen. Haurdun zegoen eta gizonak jipoitu egiten omen zuen. Auzokoek diotenez, bikoteak eztabaida handiak izaten omen zituen. Halakoak gertatzen direnean zergatien bila hasten gara. Badirudi errua norena den jakiteak nolabait lasaitu egiten gaituela, hau da, arazoa norberarengandik at jartzean gertaeraren kutsu negatiboaz libratzen garela. Apezpiku-konferentziak emakumeon gizarteratzeari eta ohikoak ez diren familia eredu berriei leporatu die gaurko harremanen biolentzia. Andre-gizonen arteko harremanek eraikitzen dute, ordea, zibilizazio bat. Goazen, bada, azterketa gehiago egitera, etenik gabe, bizimodu eta eredu berriak sortzen doazen aldi berean. Eragina erruaren pare jarrita ez baikoaz inora.  