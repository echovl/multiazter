Docutec Semeak lagundurik itzuliko naiz kantaldietara 1978ko udan hasi zen Erramun Martikorena kantuan, eta geroztik, Euskal Herriko ahots ederrenetariko bat bilakatu da. Halere, hasi bezala ibilaldi bat beti eten egin behar dela-eta, Martikorenak kantua utziko du. Atzo arratsean omenaldia egin zioten Baigorriko elizan; bertan, hamabi kantari ospetsu izan ziren. ERRAMUN MARTIKORENA Hogeita zazpi urtez artzain lana egitearekin batera, kantugintzan aritu da Erramun Martikorena. Baigorrin 1943ko otsailean sortua, bi jarduera horiek benetako pasio izan ditu. Baina, berrikitan, «bizitzan hautuak» egin behar direla-eta Euskal Herrian barna kantaldiak egiteari utziko diola jakinarazi du. Bere esanetan, erabakia zaila egin zaio: «140 kilometro oreneko ari zarelarik, zaila da bat-batean dena uztea». Halere, Martikorenaren ahots eta kantu ahantzezinak entzuteko aukera izanen dute Baigorri eskualdeko herritarrek urte askoan. Izan ere, kantaldiak utzi arren, Baigorriko artzainak herrian abesten jarraituko duela adierazi zuen. Eta, zergatik ez, urte batzuen buruan, semea handitutakoan, harekin berriz ere agertokietara gustura igoko da Martikorena. Atzo gauean, berriz, Baigorrin egindako kantaldian, Erramun Martikorena lagun kantariak inguruan hartuta agertu zen elizan. Baigorriko artzainak bigarren ahotsa egin zuen, eta bere abestiak eta beste kantarien errepertorioko kantuak aldizkatu zituzten. Orotara, hamabi kantarien artean hogeita hamar bat abesti azaldu zituzten. - Zerk eman dizu kantuan aritzeko gogo hori? Txikitatik gustu hori izan dut. Aitabitxik zaintzen ninduen, eta asko egoten nintzen berekin. Bera kantuan entzuten nuen beti. Geroago, hamabost eta hogei urte artean lagunekin, elkarrekin aritzen ginen kantuan. Horretarako giroa bazen. Ez zen musika tresnarik ostatuetan musika entzuteko. Baigorrin ez zen ostaturik ere. Mahaiak zeuden, eta guztiak elkarri so egoten ginen arno botila baten inguruan. Baina, kanpoan, karrikan ere entzuten zen jendea abesten. Ez zen giro berdina. Abestea oso naturala zen. Herriko giro horri esker aitabitxik jarritako hazi txiki horrek aitzina egin du. ­ - Erran duzu herrian denek abesten zutela; alta, ez da zu bezain abeslari ospetsurik atera Baigorrin. Horrela gertatu da. Hogei urtetan soldaduska egin nuen, eta handik itzuli eta Baigorrin bazen ­eta bada oraindik, baina garai horretan bereziki bazen­ abesbatza handi bat. Hogeita hamabost bat gizon ziren; denak trenpu hoberenean. Ni horietan gazteena nintzen, hogeita bat urte besterik ez nituen. Horiekin hamabost bat urtez egon naiz kantuan. Otorduetan bakoitzak bazuen bere kantu berezia, eta abestiaren gustu handia zuten. Oso giro sanoa zen. 21 eta 25 urte artean nituelarik ez nintzen herritik atera abesteko. Baina 69 eta 72 urteen artean Larzabaleko Kantu Txapelketan parte hartu nuen. Lau urte horietan bi alditan lehen saria ukan nuen. Gero, hogeita hamabost urterekin galdu nuen aita. Parkinson eritasuna zuen; hamabost urte zeraman eritasun horrekin. 78ko martxoa zen, eta ekainean hasi nintzen lehen diskoa grabatzen. ­ - Kantu Txapelketaren sari nagusia bi alditan irabazi duzula adierazi duzu. Horrek lagundu al zaitu ondotik ibilbidea abiatzeko? Diskoa grabatu baino sei bat urte lehenago, nire ahotsa ezagutzen hasi ziren batzuk. Baigorritik kanpo, Ipar Euskal Herrian zabaltzen hasia zen, preseski Kantu Txapelketari esker. Orduan, 78an disko hori grabatzea erabaki nuen. ­ - Zaila izan behar du urrats hori egiteak. Herrian kantatzetik diskoa grabatzera eta, ondotik, Euskal Herriko agertoki nagusietara igotzea. Hala al da? Publikoaren aurrean agertzea izugarri zaila egiten zitzaidan. Oso herabea nintzen orduan. Baina garai berean zerbait pasatzen ari zela ikusten nuen. Euskal kantuan, Etxamendi eta Larralde, Manex Pagola, Hegoaldeko Xabier Lete, Benito Lertxundi, Mikel Laboa ziren. Hau da, Ez dok 13ko kantariak agertzen hasten ziren, eta hori asko gustatzen zitzaidan. Nire ametsetan ere ez nuen uste berak ibiltzen ziren bezala arituko nintzenik, baina, banuen ametsa, edo hobekiago erran, ideia ttipi bat. ­ - Kantuari dagokionez, lehenagoko garaia aipatu duzu. Hau da, normaltasun osoz herritarrak kantuan hasten zirenekoa. Gaur egun, gauzak asko aldatu dira. Nola ikusten duzu bilakaera? Ba al duzu nostalgiarik? Gauzak dauden bezala bizi behar dira. Beste gauzak agertu dira; modernitatea sartu da. Eta, maiz, gauza berri bat azaltzearekin beste bat desagertzen da. ­ - Zer garrantzi du zuretzat kantuak? Edo hobekiago erran, zer adierazi nahi izan duzu abestiaren bidez? Hemengo bizitza sentiarazten saiatu naiz: artzain bizitza, herri txiki hauetako giroa... Hainbeste eskaera izan ondoan, pasarazi nahi izan dudana publikoak ere maitatu duela pentsa genezake. ­ - Orain, kantaldiak egiteari utziko diozula diozu. Egia al da hori? Ez al duzu batzuetan zure erabakia ahantziko? Lehenik nahi nuke gelditu, nahiz eta oso zaila izan. Eta gero ikusiko dut zer gertatzen den . Autobide batean 140 kilometro oreneko abiadan zirelarik eta gero erraten duzularik gelditu behar duzula, zaila egiten zaizu. Baina eginen dut. Bestalde, urte asko iragan ditut beti errepertorio berdina ematen. Azken garaiotan halako zalantza bat ukan dut. Pentsatzen nuen berritu behar nuela. Baina orain etxean badut nahiko egiteko. Jon semea, alde batetik; hiru urte laster ukanen ditu. Ikastola hasiko du ondoko irailean. Hor engaiamendu berriak izango ditut; beraz, ezin dut eskuin eta ezker ibili gauez kantaldiak ematen. Bestalde, nire irudiko, bide bat egina dut. Alde horretatik, ez naiz goseak gelditzen. Bizitzan noizbait hautuak egin behar dira. ­ - Beraz, zure bizitzan gauzak lasaitzen direlarik, berriz ere ikusiko al zaitugu kantaldietan Euskal Herrian? Menturaz semearekin... Gustatzen zaio kantua; beraz, uste dut haziaren lekua badagoela hor nonbait. ­ - Lagunduko al duzu bide hori hartzen? Bai. Kantatuko diot eta lagundu ere egingo dut. Ikusten badut horretan barneratzen hasten dela, hobetzen lagunduko dut. Baina ez dakit zein bide hartuko duen. Nahi nuke ni bezala kantuan hastea eta artzaina izatea. Denborarekin lortu dut, baina hasieran zaila egin zitzaidan bi jarduerak elkarrekin eramatea. Baina gaur egun nire garaian baino askoz erraztasun handiagoa dago.   ***laburtua