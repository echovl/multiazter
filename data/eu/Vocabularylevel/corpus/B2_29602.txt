Docutec Lotsaren lotsaz Berrogei urte barru iloba batek galdetuko digu ea nola izan zen posible, eta ez dugu jakingo erantzuten. Gazte batek jakin nahi izango du Berlingo harresia jausten pozarren ikusi zuen belaunaldiak nola onartu zuen Palestinako harresia eraikitzea, eta ez dugu jakingo zer esan. Galdetuko digute zer irakaspen atera genuen Bigarren Mundu Gerratik, 1945eko udan Europa bitan zatitu zuen Postdam Tratatutik. Galdetuko digute ea Berlingo esperientziak ezer ez zigun irakatsi. Gure belaunaldiak pozik ikusi baitzuen nola jausten zen gure aurrekoek eraikitako harresia, eta nola hedatzen zen itxaropen epela gerra hotzaren ondoren. Berlin, pastela bailitzan, lau zatitan banatu zuten 1945ean Frantzia, Erresuma Batua, AEB eta Sobietar Batasunak. Handik gutxira, 1948 urtean, aliatuek mendebaldeko Alemanian eta Berlingo alde aliatuan moneta aldatu eta merkatu ekonomia ezarri zuten, eta Ekialdeko Alemaniatik erabat bereiztu zuten. 1950eko hamarkadan gerra hotzari eman zitzaion hasiera eta, azkenik, 1961ean, Eki Alemaniako agintariek, errusiarren presiopean, Murrua eraiki zuten, 28 urtez zutik iraun zuena, 1989an populuak lurrera bota zuen arte. Oraindik beste 13 urte gehiago behar izan ziren 2002an Brandeburgeko Atea zabaldu zuten arte, bi Alemaniak batuz. Urtebetean eraikitzen den harresiak urte luzez banatzen ditu herriak, eta are urte gehiago behar izaten dira buruko banaketa desagerrarazteko. Zauriak sakonagoak izaten dira agerian ikusten diren orbanak baino. Murruaren zimenduak sakonago sartzen dira induskailuek lurra zulatzen dutena baino. 1989 urteko azaroaren 9an murrua nola botatzen zuten ilusioz ikusi genuenok gai izaten ari gara Palestinako Murrua nola eraikitzen den ikusteko eta ez dugu gure kexa adierazten. Eraikuntza kriminal hori nola egiten duten ikusten dugu, eta ez dugu salatzen, etengabe, une oro, ozen. Galdetzen digutenean, zer erantzungo diegu?. Nola azalduko diegu gazteei gure begien aurrean ikusi izan dugula zutitzen, egunez egun, porlanez porlan, zortzi metroko hesi erraldoia, ehunka kilometrotan, eta ezertxo ere ez dugula egin, auzo bera, familia bera, nazio-asmo bera bitan zatitzen ari ziren bitartean? Lotsaren murrua, lotsarik ez duen belaunaldiarentzat.