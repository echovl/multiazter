Docutec Geneak eta kapitalaren itzal luzea Kongresu batean J. Etxeberria filosofoak esanak jasotzen dituen albiste motza. Teknozientziak eta biologia. Genetikan egiten ari diren aurrerakuntzen bilakaera arantzatsuaz ohartarazi du Javier Etxeberria filosofoak Arantxa Iraola/Donostia Abiada bizian gauzatzen ari dira genetikaren alorreko aurrerakuntzak. Mundu berria zabaltzen ari direla dirudi. Itzal eta zalantzarik ere ez da falta, ordea. Argi eman zuen atzo horien berri CSIC Espainiako Zientzia Ikerketen Kontseilu Nagusiko filosofo Javier Etxeberriak Ontologia Kongresuan. Bilakaera horren guztiaren atzean esku beltz bat ikusten duela esan zuen: «Kapitala». «Ez gaude aro berri baten atarian, hau ez da informazioaren edo bioteknologiaren aroaren hasiera; aro kapitalistan jarraitzen dugu», esan zuen. Aurki geneak kapitalik tentagarriena bihurtuko direla esan zuen eta bioteknologia enpresa handiek pisu itzela hartuko dutela. «Normalean baino bizkorrago hazten diren txerriak, ezaugarri jakin batzuetara egokitutako ardiak... Errealitate dira horiek guztiak eta kapitalismoak mugitzen ditu». Kapitalaren xedea kapital gehiago sortzea izaten dela gogoratu zuen Javier Etxeberriak. Genetikaren kasuan horrek arrisku handiak ekar ditzakeela gogoratu zuen, eta muga zenbait jartzearen alde azaldu zen. «Giza geneek, bederen, kapital bihurtu ezin den eremua izan behar lukete», esan zuen.  