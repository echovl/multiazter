Docutec Protokoloa Neguan sargori; udaran elurra; udazken aldean futbol baloi baten tamainako kazkabarra; udaran harri koskorrak goitik behera... Badirudi estresa kutsatu diogula gizakiok klimari. Lehen biok bizi ginen lasai. Bakoitza bere saltsan. Urtaroen araberako gainbeheran. Orain, aitzitik, bai bata, bai bestea, zoro antzean gabiltza planeta bakar batean ezin kabitu. Are, planetan ez, eta nahikoa lan etxe txiki batean kabitzen bagara. Nola ez gara nahasiko baina. Negu partean udarako arropa saltzen digute eta udaran negukoa, eta horrela, inor ez da ezertaz enteratzen. Gainera, egun bakar batean suertatzen diren aldaketa klimatikoak medio, aurki maleta bete arropa atera beharko dugu kalera; maletan, udako zein neguko arropa. Ez gaitzala eguerdiko hotzaldiak mauka motzean harrapa. Berdin arrats parteko sargoriak, beroki siberiarra soinean daramagula. Jada, ez zaigu baliagarria leihotik begiratzeko teoria. Leihoek ere gezurra esaten ikasi baitute. Hots, zerbaitetan aurreratu dugu behintzat: dagoeneko ez diogu errua jainkotasun arranditsu bati egozten Kulpa besteena baita beti. Behingoagatik onartu dugu gure esku dagoela gauzak aldatzea. Bada zerbait. Tamalez, ez dirudi arras bateragarriak direnik gure gaurko bizimodua eta ingurugiroaren errespetua. Gizakia bera inguruarekiko arriskurik latzena denean Guztiarekin, bada Protokolo delako hori mundu marka guztiak hautsi dituen kale-garbitzaile japoniar bat dela uste duenik. Eta hortxe dago kalean zain, ditxosozko erratz magikodun garbitzailea gurera noiz etorriko. Haatik, nork bere inguru txikiari erreparatzetik etorriko da aldaketa. Hori bai dela protokolo eraginkorra.