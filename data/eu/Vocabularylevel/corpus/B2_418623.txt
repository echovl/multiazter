Docutec Kroazia: Mediterraneoa zen bezalakoxea Eslogan hori darabil Kroaziak bere burua saltzeko nazioarteko komunikabideetan. Ona da iragarkia. Horrekin esan nahi du tradizioari eutsi diola, paisaiari. Baina iragarki guztien antzera, hau ere ez da egia erabatekoa. Mediterraneo itsasertz guztia bezalaxe, Kroazia amesgaiztoa da udan. Errepideak gainezka daude, lo-tokiak eta jatetxeak berdintsu; dena da garestiagoa eta kalitate apalagokoa. Baina Europa erdialdeko jendearentzat, alemaniar, austriar eta hungariarrentzat eta, hurbilen den itsasoa Adriatikoa da, eta beraz, ez da harritzekoa haraino samaldan joatea. Baina iragarkiak egiatik ere badu. Garai bateko arkitektura ederki zaindu du Kroaziak, eta Erdi Aroko airea dute herrixkek, Venezia inguru hartan nagusi zeneko airea, alegia. Gaur egun, ordea, apartamentu eta hotelak eraikitzen dabiltza, turistentzat. Inondik ez, ordea, Benidorm aldean bezala, neurriz kanpo. Eta Dalmaziako mila uhartetan badira hondartza ezin zoragarriagoak, urdin turkesa koloreko ur eta guzti. Eta barrualdean badira paraje menditsuak, Plitvice kasu. Beraz, ez da harritzekoa turistek Kroazia punta-puntako jomuga bihurtu izana. Europar Batasunean sartu nahi du Kroaziak. 2011. urtean sartzeko asmoa du, baina baliteke krisi ekonomikoak eta gerra-garaitik konpontzeke dauden zenbait arazok sarbidea atzeratzea. 1991. urtean Serbia eta Kroazia elkarrengandik banandu zirela eta, gauza bera egin nahi zuten Kroazian bizi ziren serbiarrek  biztanleen % 15 ziren  Kroaziatik banandu, alegia. Gerra piztu zen, hiru urte iraun zuena, eta egun ere hor dira arrastoak, adibidez, Vukovar eta Kin inguruetako eraikin suntsituak. Baina turistek ez dute inolako asmorik inguru suntsituetara joateko. Kroaziaren ederra, benetako ederra, itsasertzean dago, eta hango uharteetan. Badira han nabarmentzeko hainbat herri eta hiri: Zadar, Split, Trogir eta, batez ere, Dubrovnik. Turistarik gehien jasotako uharteak, berriz, Hvar eta Korkula dira. Baina uharteak hainbeste direnez, gutxi harritu batetik besterako bidean galtzea itsasoan. Horietako uharte asko jende-hutsak dira, eta paregabeko zortea da bertan aingura botatzea, izan norberarena itsasontzia izan alokatua. Itsasontzirik ezean, ferrya hartzeko aukera ere bada. Ferryak uhartetik uhartera dabiltza, baina soilik jendea bizi bada irla horietan. 60 uharte dira horrelakoak. Dubrovniken ospea merezitakoa da. Alde zahar harresitua du, eta itsasoak inguratzen du hiria. Errenazimendu veneziarraren isla bikain dira eraikinak, eraberrituak izan ondoren. Julieta baietz balkoiren batean ikusi, Romeo kaletik lausenguka duela! Maitemindu hauen sasoian Ragusa zen hiriaren izena, eta garai hartako xarmarekin dirau egun ere. Baina xarmaz gozatzeko egunsentia da aproposena, zeren oraindik ez dira heldu turistek betetako kruzeroak. Ilunabarra ere ez da txarra, alde eginak baitira turistak. Baina egun gorrian infernua da hura, zeren baliteke batera bizpahiru kruzero iristea, 4.000-6.000 lagun, alegia. Split handiagoa da, zaratatsuagoa. Bada zer ikusia. Adibidez, Erromako enperadore izandako Dioclecianoren jauregi-hondarrak. Alde zaharrak ere baditu bazter xarmantak. Inguruko herrixka batzuetan ematen du aspaldi gelditu zirela betiko erloju-orratzak, Trogir-en adibidez. Aspaldi jabetu ziren, bai, horretaz  aberaskumeak! Eta bertako kaian dituzte euren luxuzko yateak. Mediterraneo aldeko hondartzarik onenetakoak Kroazian daude. Baina gehientsuenak harrizkoak dira, arearik gabekoak. Asko nudistentzat dira soilik; horregatik dago hainbeste naturismo zale herrialde horretan. Itsasertzeko herrixkek gau-giro polita izaten dute. Jatetxeetako terrazak eta kurioso apainduta egoten dira,  plastikozko aulki ziztrinak alboratuta. Altxorrak badira Kroazia barrualdean ere. Europa erdialdeko ukitu ezaguna du Zagreb-ek. Astro-hungariar Inperioan urte askotan izateagatik da hori. Historia oso bestelakoa izan dute, otomandarren menpe izan zirelako hainbat mendetan, Belgrad-ek eta Sarajevok. Hemen eraikinak, kalean dabiltzan tranbiak, kafetegien eta gozotegien dekorazioak esaten ari dira Viena gertu dagoela. Eta natura bere mailarik gorenean atsegin baduzu, Plitvice bezalakorik ez da. Zagrebetik hegora dago parke nazional hau, Bosniatik hurbil: hura sinfonia, hura ur-festa! Ur-jauziak zientoka haranean zehar, eta nolako aintzirak! Hango berde biziko ur lasaiak! Eta egurrezko pasabideak  daude ibilbide osoa egin ahal izateko! Bai egun-pasa zoragarria!