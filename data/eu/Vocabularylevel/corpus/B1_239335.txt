Docutec Koloreetako burbuilak Nerea Herrartek eta Garbiñe Mujikak xaboi naturalak egiten dituzte; kolorez betetako eta forma bitxiko xaboiak dira. Osagai onak, naturalak erabiltzen dituzte, primerako xaboiak lortzeko. Besteak beste, olio begetalak eta belarrak dira lehengaietako batzuk. Osagaiak ondo erabiliz eta pazientzia handiarekin xaboi txiki eta dotoreak sortzen dituzte. Belarren propietate guztiak aprobetxatzen dituzte Nereak eta Garbiñek, baina xaboiak ez dituzte merkaturatzen erabilera terapeutikorako. Aloe vera oso belar ona dela diote, lasaigarri gisa balio dezake. Manzanilla, berriz, oso ona omen da azalerako. Osagai guztiak naturalak izanik, eta kontserbanteak erabiltzen ez dituztenez, xaboiak denbora luzea pasatu aurretik erabiltzea komeni dela diote. Nola egin xaboia 1.- Osagaiak: Oinarrizkoak: oliba olioa, ekilore olioa, koko olioa, ura eta soda. Bestelakoak: yoyoba olioa, palma olioa, almendra olioa eta beste. Eta belarrak: manzanilla, tea, labanda, asuna, aloe vera... 2.- Alde batetik, soda uretan urtu behar da. Eta, bestetik, oliba olioa, ekilore olioa, koko olioa eta erabili behar ditugun olio guztiak (yoyoba, almendra...) nahasiko ditugu. 3.- Bi nahasketa horiek batu behar dira, eta erreakzio horren ondoren sortuko da xaboia. Masak sendotu egin behar du. Orduan gehitzen dira bestelako osagaiak: pigmentuak, olio esentzialak, eztia, aloe vera, belarrak eta abar... 4.- Ondoren, molde batera pasatu beharko dugu masa hori, eta han beste kolore batzuetako xaboiekin nahasi, eta marrazkiak egingo ditugu. 5.- Egun bat edo bi pasatzean, zatika moztuko dugu, gehiegi gogortu aurretik. Eta, ondoren, lau astez lehortzen utziko dugu, ondo tapatuta. Ilunpetan eta, ahal dela, aireztatutako toki batean eduki behar da masa lehortzen.  