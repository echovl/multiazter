Docutec www.monpasberri.com: Euskara hobetzeko eta euskara-tituluak prestatzeko on-line ikastaroak On-line ikastaroak eskaintzen dituen euskaltegi bat izango dugu hizpide datozen lerrootan, Monpasberri euskaltegia, hain zuzen ere. Euskararen hobekuntza eta euskara-titulu prestaketa helburu duten ikastaroak prestatu ditu. Ikus dezagun zehazkiago nolakoak diren. Oraingoz, lau ataletan dituzte on-line ikastaroak: ARAUGINTZA: Helburuak: Batetik, Euskaltzaindiaren erabaki eta araugintzaren berri ematea; bestetik, ohiko zalantzak eta oinarrizko gramatika-kontzeptuak argituz batera, testuinguru ezberdinetan euskara modu egokian erabilaraztea. Edukiak: Hiru modulu dira: Arauak I, II eta III. Modulu bakoitzak bederatzi unitate ditu eta moduluen hasieran dago zehaztuta programa. Metodologia: Bai aurrez aurreko ikastaroetan, bai on-line ikastaroetan, guztiz derrigortzat jotzen da elkarreragina. Jarraipena pertsonalizatua da, beraz, hori da punturik garrantzitsuenetakoa. Ebaluazioa: Hasieran galdetegi bat egiten zaio ikasleari, gaiari buruz duen ezagutza neurtzeko. Unitatez unitateko ebaluazioa ere egiten da. Horretaz gain, on-line ikastaroetan, tutoretza-orduak norbanakoaren ebaluazioa egiteko aprobetxatzen dira.   IDAZKUNTZA: Idazketa-tekniketan trebatzearen inguruan. Helburua: Ikastaro hauen azken helburua testu egokiak, ulerterrazak eta zuzenak ekoizteko ahalmena lortzea da. Edukiak: Eduki guztiak programan bertan zehaztuta badaude ere, kontuan hartuko da ikasleen maila eta beharrak. Metodologia: Beharrezko azalpenak eman eta esparru ezberdinetako ereduak jorratu, eta landu ondoren, ekoizpenari ekingo zaio. Ebaluazioa: Hasierako proba hau egingo dute ikasleek: Laneko eginbeharren bat idatzi (txosten, ohar, gutun...) ekoizpen-mailaren berri izateko.   LAGUN ARTEKO HIZKERA: Helburuak: Euskarazko erregistro kolokiala ezagutaraztea, gai ezberdinen inguruan hainbat esamolde lantzea; hala nola, arpa jotzekoan, harremanak egitekoan... betiere ikasleek beraiek erabiltzen dituztenetik abiatuz. Bideak jartzea ikasleek hizkera-mota hau eguneroko bizitzan erabil dezaten. Egun eskura dugun teknologia eta baliabideak erabilaraztea. Gaiak: Esamoldeak: lau motakoak; haserrea adieraztekoak, harremanetarakoak, adarra jotzekoak eta bestelakoak. Hitanoa: hizkuntza kolokialari atxikitutako hizkera. Azentua, intonazioa eta ahoskera: hizkuntzaren nortasunaren adierazgarri. SMSa eta bestelako komunikatzeko erak.   EUSKARA AGIRI EDO TITULUAK: EGA, Hezkuntzako PL-ak, Administrazioko HE-k eta Hizkuntz Ofizialekoak prestatzera bideratutakoak. Titulu hauek prestatzeko on-line ikastaroek hiru modulu dituzte, modulu bakoitzak bederatzi unitate ditu eta unitateen helburua azterketetako teknika ezberdinak lantzea da. Unitate bakoitzak ordu pare bateko lana eskatzen du ordenagailuan, hortaz, orotara 60 ordu dira, gutxi gorabehera. 'Eskaintzen dugun ikasteko sistemaren bidez, ikaslea euskaraz edozer adierazteko gauza izatea lortu nahi dugu' (BENI AGIRRE eta TXOMIN AIZAGIRRE, on-line ikastaroen arduradunak) HABE.- Zein on-line ikastaro eskaintzen duzue? BENI AGIRRE.- Gure ikastaroen eskaintza pixka bat euskaraz jakin eta bere euskara hobetzeko asmotan dabilenarentzat da. Hasi EGA eta EGAren pareko diren tituluen prestaketatik (Hizkuntza eskakizunak, Hizkuntza Eskola Ofizialeko goi-mailako titulua edo EGA bera prestatze aldetik) eta hortik goragoko ikastaroak eskaintzen ditugu. H.- Zergatik aukeratu dituzue horiek eta ez beste batzuk? TXOMIN AIZAGIRRE.- Nik uste dut esparruak nahiko finkatuak daudela. HABEk eskaintzen du BOGA euskara ikasteko eta uste genuen hor bazegoela mundu bat oraindik jorratzeko zegoena. Pistak, batez ere, euskaltegira etorri den jendeak berak eman dizkigu. Jende horrek esaten zuen: 'Zerbait euskaltegira etorri gabe edo? Zerbait egiterik edo, mantentzeko zerbait egiterik ba al dago?' Horregatik pentsatu genuen hortik jo genezakeela. Ikusi genuen errazena zela euskara majo dakien jendearengandik hastea. Hori izan zen abiapuntua. H.- Nola moldatu zarete edukia prestatzeko? B. A.- Lehendik ere badaukagu esperientzia horretan. Aurrez aurre, euskaltegian edo ikastetxeetan eman izan ditugu eskolak. Orduan, edukiaren aldetik guretzat oso terreno ezaguna zen eta bagenekien non genbiltzan. Pixka bat konplikatuagoa izan da hori guztia digitalizatzea, programa arin bat aurkitzea, oso bisuala izan daitekeena, erabilerraza eta jarraipena, ikasleen aldetik, ordenagailu aurrean eta egiteko modu errazekoa. Horretan ere egin ditugu saioak eta esperientzia badago. Jaso ditugun balorazioetan jendea oso erraz moldatzen da, ez dago inolako arazorik. H.- Beraz, ikasleak ez du aparteko ikastarorik egin behar ezagutza teknikoa bermatze-aldera, ezta? B. A.- Alde horretatik ez, eta gure programa honetan ikasleak ere ez du aparteko inongo instalaziorik behar. Bai Windows eta bai Linux sistemak, edozein esploratzaile onartzen du. Artxiboak oso txikiak dira eta, beraz, ez du behar aparteko instalaziorik. Ordenagailu arrunt batekin egin daitezke gure ikastaroak. H.- Non ari dira ikasten ikasle gehienak: etxean bertan ala euskaltegiko ordenagailuetan? T.A.- Gehienak etxetik, eskolatik, lanetik. hau da, bere ordenagailu propiotik. B.A.- Bada honekin lotuta kontu berezi bat, guk bateratze-saioa deitzen duguna. Ikastaro hauek guztiak pertsonalizatuak dira, baina talde naturalak osatzen dira, 10-15 lagunka. Guk taldeak egiten ditugu tutore bat jartzeko. Saiatzen gara, non eta oso leku ezberdinetakoak ez diren, elkar-ikuste saio bat egiten. Izan ere, askotan ordenagailu bidez eta. mundu guztia ez da berdin egokitzen eta aurrez aurre gauzak beste modu batera ikusten eta esaten dira. Horregatik, ordu pare bat edo hiru orduko bateratze-saio bat egiten dugu, aurrez aurrekoa, euskaltegian edo lekuan lekuko taldeak osatzen diren horietan. T.A.- Nik uste dut jendeak eskertzen duela aurrez aurre ikustea zein diren parte hartzen ari direnak, zein den tutorea . nolabaiteko konfiantza areagotu egiten du, harremana gozoagoa egiten du. Ordenagailuan zeure kabuz ari zara, abantaila pila bat ditu horrek, baina badu bere kontrakoa ere:bakarrik ari zarela, alegia. B.A.- Izan ere gure kontzeptua beste bat baita: ordenagailua ikaslea eta tutorea harremanetan jarriko dituen tresna bat da, papera izan daitekeen bezala, liburua edo grabazio bat izan daitekeen bezala. Beti, ikasgai edota ariketa bakoitzaren atzean, tutore bat dago. Ikasleak bai, egingo ditu ordenagailuak edo tutoreak agintzen dizkion ariketak, osatuko ditu, zuzenduko ditu batzuk. Baina, beti, unitate bakoitzean, tutoreari igorri beharko dio zerbait, honek baloratu dezan eta marka diezaion bidea, hortik aurrera egiteko. H.- Bukatzeko, zergatik gomendatzen duzue izena ematea horrelako ikastaro batean? B.A.- Nik salduko nuke erabileraren kontuagatik. Euskara alferrik da erabiltzen ez badugu eta erabiltzeko, badakigu baliabideak behar direla. Gauza bat erabiliko duzu gozatu egiten baduzu eta eroso sentitzen bazara eta hori lortzeko modu bakarra da zure euskara-maila jasotzea. Guk eskaintzen dugun sistema honetan horren bila gabiltza. Informazio gehiago: Monpas berri euskaltegia Migel Imaz, 5 Behea 20002 Donostia Telefonoa: 943 27 74 65 info@monpasberri.com http://www.monpasberri.com