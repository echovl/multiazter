Docutec Nola sortzen dira hotzikarak? Hotzikarak giharren nahi gabeko uzkurdurak dira. Gorputzaren tenperatura 35ºC.tik jaisten denean sortzen dira, gorputzaren tenperatura igoarazteko. Izan ere, gorputzaren tenperatura galtzen eta sortzen den beroaren araberakoa da. Kanpoko tenperatura oso baxua denean, gorputzak bero asko galtzen du. Orduan, larruazaleko eta organoetako nerbioek seinaleak bidaltzen dituzte garunera, eta, berehala, giharrei uzkurtzeko agintzen dieten seinaleak igortzen dira garunetik larruazalera. Uzkurdura horien bidez, beroa sortzen da, zelulen aktibitatea areagotu egiten baita. Aldi berean, odol-hodiak ere uzkurtu egiten dira, odola gehiegi hoztea eragozteko. Gorputzaren tenperatura 33ºC-tik jaisten bada, berriz, hotzikarak gelditu egiten dira, bihotz-taupaden maiztasuna jaitsi eta garunaren jarduera moteldu. Azkenean, bihotzaren eta garunaren jarduerak gelditu eta heriotza gerta daiteke.