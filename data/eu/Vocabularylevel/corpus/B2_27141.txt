Docutec Internet telebistari aurre hartzen AEB-n Agentziako albiste honetan inkesta baten berri ematen dute. Estatu Batuetan Interenet alderako joera indartzen ari da eta telebistarakoa gutxitzen. Joeraren arrazoi batzuk ere azaltzen dira ikerketan. AEBetan berriki kaleratutako ikerketa batek dioenez, Internet geroz eta biztanle estatubatuar gehiago erakartzen ari da. Areago, sareak hainbat herritar harrapatuta dauzka, telebista bera baino gehiago erabiltzeraino. Halaber, Amerikako Estatu Batuetan eten digitala murrizten ari dela ondorioztatu dute ikerlanean. UCLA Los Angelesko Kaliforniako Unibertsitateak egindako inkestaren arabera, estatubatuarren %75 konektatzen dira Internetera, eta astean 10 bat ordu igarotzen dituzte sarean nabigatzen. UCLAko ikertzaileek Interneteko 2.006 erabiltzaile eta ez erabiltzaile elkarrizketatu zituzten iragan maiatza eta ekaina artean. Eten digitala, murrizte bidean Txostenaren egileen idurikotz, Internet eten digitala gutxitzen laguntzen ari da; alta, berau oraindik orain existitzen dela onartzen dute. Hala, UCLAko Komunikazio Politikako Zentroko zuzendari Jeff Colek zera adierazi du: «Eten digitalaren akabera benetan ikusten ari gara. Oraindik existitzen da, eta badago aldea sarera konektatzen direnen eta ez direnen artean, baina urtetik urtera murrizten ari da». Bestalde, jendea Internetera lotzeko arrazoi nagusia, dibertimendua baino, informazio gosea dela ondorioztatu dute. Hortaz, erabiltzaileek informazio iturri garrantzitsutzat dute Internet; baina heren batek diote sareko informazioaren erdia soilik dela fidatzeko modukoa. Gisa berean, Internetez baliatzeko modua kanbiatzen doala ohartu dira ikertzaileak. Hala, sareko ekintzarik hedatuena posta elektroniko eta bat-bateko mezuen bidezkoa dela nabarmendu dute. Haatik, sarearen bitartez egiten diren erosketen kopuruak ez du, espero zitekeen bezala, goiti egin. Arrazoia, besteak beste, kreditu txartelak sarean erabiltzeko mesfidantzan dagoela jakinarazi dute txostengileek. Telebistarekin lehian UCLAn atera duten beste ondorio bat honakoa izan da: Internet gehiago erabiltzen den heinean jendeak telebista gutxiago ikusten du. AEBetan sarearen erabiltzaileek ez erabiltzaileek baino 4,5 ordu gutxiago jartzen dira astean telebistaren aitzinean.  