Docutec Gure askatasuna Aspaldian, gero eta gobernatuagoa sentitzen naiz. Orain erretzeko debekua ezarri digute. Errepideetan ezin da arintxo ibili. Ura aurreztu behar dugu, argia zaindu, gasa punttu-punttuan erabili, zaborra... Gero eta gobernatuagoa sentitzen naiz. Aspaldian, gero eta gobernatuagoa sentitzen naiz. Kanpotik gobernatzen nautela, alegia. Gobernutik, Demokraziatik, izen nagusi potoloa duen Hermano Handitik. Interbenituta gaude, ikuskatuta, zorrotz begiratuta. Hrabalen trenak bezalaxe, Orwellen alegia ez hain alegiazkoetan bezalaxe. Beldurgarriro. Aholkuak laster bihurtzen dira betebehar, obligazio isungai. Ongizate gizartearen ordainak nonbait. Orain erretzeko debekua ezarri digute; alegia, Estatuak berak saltzen duen tabakoa erosi bai baina inon-ez erretzekoa. Errepideetan ezin da arintxo ibili. Gauez arriskutsua da etxetik irtetea. Ura aurreztu behar dugu, argia zaindu, gasa punttu-punttuan erabili. Zaborrak ongi bereizi behar dira, tarteka-marteka arimak birziklatu behar ditugu, hizkuntzaren sexualitatea zaindu, pentsamenduei profilaxia egin, nagusiak gurtu, ematen zaigun zerrijan telebisiboa isil-isilik irentsi... Adibideak nahi adina dira, orotarikoak eta esanezinak. Askatasun eremuak, gero eta eskasagoak. Osasuna ogasunarekin nahasi dute inondik ere. Hobeto bizi omen gara, hala ere. Lehen baino hobeto, esan nahi da. Baina neuk zalantza handiak ditut. Azkarrago bai, eta erosoago ere bai, akaso... Baina hobeto... Ni ezezkoan nago, ba. Bizitza parke tematiko erraldoi batean bihurtu dugu, non oro baita alaitasun eta zorion, dena berdin eta igualitario, dena azal huts eta kartoiharri distirant eta koloretsu. Dena katemotzeko askatasun.