Docutec Clark Kent edo Jerome Kerviel Aurreko astean ekonomia mundua astindu duen berriaren azalpena ematen digu ekonomialariak. Frantziako banketxe nagusiak izan dituen galera handi horiek nola gertatu diren frontoiko apustularien simila erabiliz azaltzen digu. Superman ote? Societe Generale (SG)bezalako banku bati 50.000 milloiren arriskua sortu, 5.000milioi galarazi (Nafarroako Gobernuaren urteko aurrekontu osoa baino gehiago) eta ahoa bete hortz utzi gaitu Jerome Kervielen aferak. Sinesgarria ate, zeregin banaketa, kontrol neurri eta ikuskaritza guztien gainetik, lagun bakar batek horrelako zuloa eragitea? Nire iritzian, kanpoko edo barruko laguntzarik gabe, nekez. Eta Middle Office «aspergarrian» ziharduela erabakia eta planifIkatua izan ezean, are nekezago. Eta hala balitz, SGk jaso duena baino egur gogorragoa merezi du. Oñatiko ETEOko lagunei urtean behin azaldu ohi nien bankuetako Altxortegietako botere banaketarena. Sano aspergarria gertatzen zitzaiela eta, iaz jada ez nien horren berririk eman, aurten berreskuratu beharko dut: Front Office (FO, baina ez Force Ouvriere, noski, ehunka milaka euroko soldatak dituzte eta), aurrealdea, marrazoen arloa, borrokaren lehen lerroa; frontoiko artekariak dira. Ahoz,telefonoz (grabazioekin, beti) nahiz sistema elektronikoz, kontratuak adosten dituzte bezero eta bankuekin. Middle Office(MO) atal aspergarrian, estrategak, borrokarako balio ez dutenak, Jerome Kerviel Clark Kent jantzita ibili ohi zen atala, FOkoek sinatu kontratuen mozkina eta arriskuak neurtzen ditu, arriskua hartu gabe; (frontoiko) artekarien emaitzak kalkulatzen ditu (eskutan izan ohi duten libretatxo horretako erreziboen kudeaketa alegia). Back Ofice(BO),atzealdea, ezkutuan daudenak, grisak edo beltzak, ordainketa eta kobrantzak egiten dituzte, egin daitezken kontratu motak finkatu eta mugatzen, arlo juridikoarekin dauden arazoak konpontzen. BO eta MO oso kaskarrak adierazten ditu SGri gertatuak, Superman izanda ere, FOko artekari bakar batek tamainako zuloa eragin badio. Hori garbi esan behar da eta akzioaren kotizazioak islatu, beharko luke, Sarkozyk salbatuko duen arren. Eta zertan ari zen bada gure Jerome? Bada artekari itxurak egiten zituen bitartean (Titinen aldeko apustuak eta Olaizolaren aldekoak gurutzatzen ari zelakoan), merkatuan zebiltzan Titinen aldeko apustu guztiak onartzen zituen, beste aldean Olaizolaren alde (ergo, Titinen kontra) sosik jartzen zion inor topatu gabe. Eurostoxx-50 izugarri igoko zela, hori zen bere apustuaren kolorea. Urtarrilean gorriak ikusi zituen, ordea, Titin nagusitzen hastean. Olaizolaren alde apustu egin zuena bera baitzen, finean., gure Jerome. Hor ez zen bitartekaririk. Bistan da Olaizola 22. kartoira gerturatzen hasi izan balitz, hau da, urtarrileko lehen asteetan burtsak gora egin izan balu, 5.000 milioi galdu ordez, 5.000 milioi irabaziko zituzkeen Societe Generalek eta, ordain gisa, komisio Potoloak eramango zituzkeen JK jaunak. Horixe baitu apustuak. Eta frontoi osoa artekariari diru eske doakionean, beste aldean inor ez badago (artekaria bera baino ez), Aspe edo Asegarce edo Societe Generalek bere patrikatik dirua jarri beste erremediorik ez du, pilotazale marrazo hooliganek jo eta frontoia txiki-txiki eginda uzterik nahi ez badu behintzat. Edo Supermanen laguntza eskatzea da beste aukera. Superman Supersarko, SuperBNP, super diru publikoa, akaso superbabes politikoa, superfrantziarrak, la Republique letra larriz, Hexagonoa eta abar. Bon.