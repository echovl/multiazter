Docutec Euskarazko zinema: ohitura eza ala zerbait gehiago? Urteberri egunean, ETBko bi kateetan emititu zuten Harry Potter eta sorgin harria, eta filmak izandako audientziek zer esana eman dute azkeneko egunetan (15.000 ikusle euskaraz eta 302.000 gaztelaniaz). ETBk emandako'Harry Potter eta sorgin harria' zenbatek ikusi zuten aztertu zuten atzo Euskadi Irratian Urteberri egunean, ETBko bi kateetan emititu zuten Harry Potter eta sorgin harria, eta filmak izandako audientziek zer esana eman dute azkeneko egunetan (15.000 ikusle euskaraz eta 302.000 gaztelaniaz). Hala, atzo goizean euskarazko bikoizketaren inguruko solasaldia izan zen Euskadi Irratian. Solaskideak Bingen Zupiria ETBko zuzendaria, Karmele Huegun Irusoin bikoizketa etxeko zuzendari artistikoa eta Kike Amonarriz soziolinguistikako aditua izan ziren. Harry Potter-en emanaldiaren emaitzak ezustean harrapatu zituen hiru solaskideak. Bingen Zupiriak honako hau esan zuen: «Emaitzek harritu egin naute. Helburua euskaraz ikusle gehiago izatea zen». Huegunek aitortu zuen Irusoinen ez zutela halakorik espero. Kike Amonarrizek, berriz, zera adierazi zuen: «Espero nuen indartsuaren aldeko joera gertatzea. Baina ez nuen uste euskarazko filmaren emaitzak hain kaskarrak izango zirenik». Amonarrizen ustetan, bikoizketan euskara eta gaztelaniaren errealitatea hartu behar da kontuan: «Euskaraz edozer gauza esan daiteke, baina gero ez da esaten. Gaztelaniazko bikoizketa beti egongo da errealitatetik gertuago». Bingen Zupiriak Urteberriko ETB1eko audientzia datu batzuk eman zituen: «Harry Potter filma eman aurretik pertsonaiari buruz eskaini genuen dokumentalak eta ondoren etorri zen Ero eta bero saioak filmak baino ikusle gehiago izan zituen». Karmele Huegunen iritziz, ohitura falta handia dago zinema euskaraz ikusteko. «Harry Potter-en erreferentzia gaztelaniazkoa zen. Badakit zenbait baserritan gaztelaniazko bertsioa ikusi zutela, haurrek aurretik zineman ikusi baitzuten». Irusoineko zuzendari artistikoak esan zuen euskarari buruz «faltsukeria» dezente dagoela. «Zineman non daukazu film bat euskaraz ikusteko aukera? Haurrek Harry Potter zineman euskaraz ikusi izan balute, emaitzak ez ziren halakoak izango. Irusoinen azterketa bat egin dugu, eta ohitura kontua dela ondorioztatu dugu». Bingen Zupiriak gogoratu zuen 1998tik ETB1en igandero zinema ematen dutela: «Ahalegin handia egin dugu bikoizketa etxeekin batera produktu egokia ematen. Baina egia da film askok izaten dutela Harry Potter-ek adina ikusle, eta hor ez dago gaztelaniarekin lehiatu beharrik. Salbuespenak izaten dira familia giroan ikusten diren filmak eta beste garai batzuk gogoratzen dituztenak». Karmele Huegunek, aldiz, gogoratu zuen ETB2n egunero gutxienez film bat ematen dutela. Zupiriak bikoizketen inguruan gogoratu zuen bikoizle gutxi daudela, eta horiek ugaritzea zaila dela. Euskara ereduari buruz, aldiz, honako hausnarketa hau egin zuen ETBko zuzendariak: «Film bat itzultzerakoan, idatzizko eredu bat asmatu behar dugu normalizatu gabeko hizkuntzan. Parean gaztelaniazko bikoizketaren erreferentea dugu, munduan egiten den hoberenetakoa». Kike Amonarrizen iritziz, euskal gizarteak gaztelaniaz hitz egin du Harry Potterrekin. «Hizkuntza inertzia dago batetik, baina beste ikuspegi batzuei begiratu behar zaie. Euskarazko produktuak kontsumitzeak gain esfortzu bat eskatzen du. Aukera librean ez gaude indar berberarekin; horregatik indartu beharko genuke diskriminazio positiboaren aldeko diskurtsoa». Harry Potter-en emaitzak ikusita beste planteamendu bat ere egin behar dela uste du Amonarrizek: «Euskal Herrian Harry Potter-en publiko potentziala diren gazte gehienek euskaraz ulertzen dute. Beraz, ETBk diskriminazio positiboaren ildoari eutsi, eta hori indartu beharko luke».