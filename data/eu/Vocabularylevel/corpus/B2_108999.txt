Docutec Euskara munduan: Ikasturte berria martxan Euskal Herrian ikasturtea hasi berria dugun honetan, munduko beste hainbat lekutan ere oraintxe da 2003-2004 ikasturtean euskara ikasi nahi duenak hainbat Euskal Etxe edota unibertsitatetara jotzeko unea. Ipar-hemisferioan bizi baldin bazara, behintzat, bai, oraintxe duzu izena emateko aukera. Izan ere, hego-hemisferioan ikasi nahi baduzu, datorren martxo-apirila arte ez baituzu ikasturte berriari ekiteko aukerarik izango. Baina, lasai, horren berri jasoko duzu bere garaian eta orain oraingoak. Oraintxe da sasoia, Espainian ikasi nahi baduzu, izena emateko. Aukera duzu Madrilen, Bartzelonan, Valladoliden, Palma de Mallorcan, Murtzian eta Andorran ikasteko. Izen-emateko epeak dagoeneko zabalik daude era berean, Parisen, Londonen eta Erroman. Berlinen, aurten ez baizik eta datorren urtean izango da euskara ikasteko aukera, bertako Freie Universitat-en euskarazko eskolak eskaintzeko asmoa baitute. Goazen orain Ipar eta Ertamerika aldera. Iparretik hegora goazela, Euskaldunak elkartea arduratuko da Montrealeko eskolez. Estatu Batuetan, berriz, NABOk bideratzen ditu, beraz, beraiekin harremanetan jarriz gero herrialde horretako hainbat puntutan ikas dezakezu; besteak beste, New Yorken, San Franciscon, Boisen, Elkon, Miamin eta Rock Spingen. Baina, tekila eta mariachien lurraldera joateko asmoa baduzu, Mexiko D.F.ko Euskal Etxean duzu eskaintza. Eta erronda bukatzeko, Venezuelako Caracas eta Valentziako Euskal Etxeetan ere parada ezin hobea eskaintzen dizute euskararen ikaskuntzan aurrera egiteko. Hortik hegoaldera joz gero, hemisferioz aldatzen dugu eta guretzat udaberria heltzen denean emango dizuegu horren berri orrialde hauetan.