Docutec Metroan txartela sartu barik Uztailetik aurrera, Bilboko metroan sartu ahal izango da Barik izeneko txartel berria patrika edo poltsatik atera gabe. Bilboko metroak garraio publikoaren aldaketa sakona ekarri zuen hirira; aurten bederatzi urte beteko dira garraiobide hau estreinatu zutenetik  Urtearen hasierarekin batera hasi ziren 650 bidaiari Barik izeneko txartela erabiltzen, kontakturik gabekoa, alegia. Sei hilabetetan probatu ostean, uztailean izango da erabiltzeko moduan Kreditrans txartela guztiz ordezkatu duen titulua. Metroaren kasuan, esate baterako, txartela atera barik zeharkatu ahal izango da sarbidea; izan ere, trenbideko sarrera zeharkatzerakoan, txartela bera aktibatu egingo zaio bidaiariari makinatik 8 edo 10 zentimetrora dagoenean, eta hor sortuko den lotura elektronikoak segituan irekiko dizkio ateak. Ondorioz, Barik izeneko txartelak funtziona dezan, nahikoa izango da sakelan edo poltsan eramatea. Bizkaiko partzuergoko arduradunek urtea amaitu aurretik euskarri bakar horretan bateratu nahi dituzte garraiobide guztien gaur egungo txartelak. Beraz, geltoki guztietan teknologia berriari egokitutako makinak ipini beharko dituzte; hau da, Barik txartela irakurtzeko antena izango dute goiko aldean, eta albo batean, berriz, azken bidaiaren ostean txartelari zenbateko saldoa gelditzen zaion adieraziko duen pantaila. Bizkaiko Garraio Partzuergoak egin dituen kalkuluen arabera, asko gutxituko da metrora sartzeko denbora; izan ere, orain hiru segundotan egiten dena txartel berriarekin segundo heren batean egin ahal izango da.