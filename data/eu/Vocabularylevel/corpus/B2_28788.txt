Docutec Apustuak Jokoari buruzko iritzia emango digu Karlos Linazasorok: loteria, kiniela... Tourra dela eta lagunen arteko porrak goraipatzen ditu idazleak. Karlos Linazasoro Ez dut jokatzen loteriarik, itsurik, kinielarik, lotorik, saskirik, ez dut estropadetan inoiz txanpon bakarra jokatu, are gutxiago pilota partidaren batean. Ez naiz aberastukko, beraz, nire izerdiaren odolaz edo nire odolaren izerdiaz ez bada behintzat. Ez dut gogoko Estatuaren kutxak gizentzen ibiltzeko itxaropenaren ahulezia. Tokatu, tokatzen da, hori ez dago ukatzerik, baina zatirik handiena gure ogasunak eramaten du, eta ez gure osasunak. Baina gure artean joera handia dago, badakigulako, nonbait, lanean bizkarrezurra txikituta ere, ez dugula inoiz Punta Canara joateko adina diru bilduko. Edo beste edozein amets egia bihurtuko. Eta beraz, tranpa konbentzio bat onartzen den den bezala onartzen dugu, besterik gabe. Sasoi honetan, Tour euskaldunarekin batera, porrak (edo borrak) jartzen dira martxan euskal herriko zazpi probintzietako tabernazulo guztietan; hemen jasotzen den dirua, baina, ez da ogasunaren osasunerako biltzen, karidade xume, herrikoiagoetarako baizik, eta parte hartzaile garaileentzat, jakina. Porrena edo borrena gehiago gustatutzen zait, begira, lehenik tabernazuloetan jokatzen direlako, bigarrenik ez duelako funtzionario izengabe urrun baten patrika betetzen, eta hirugarrenik irabaziak, emozionanteak izateaz gainera, ttikiak izaten direlako eta solidarioak. Behin egin nuen nik porra bat, tabernazulo kakalardoz beteriko batean, eta ez nuen pezeta bakar bat ere irabazi, nire karrerista guztiak erretiratu egin zirelako, beherako basati bat zela medio, baina atsegin handiz galdu nituen diru haiek, ni baino gizagaixo handiago baten eskutara joan zirelako. Gainera, probetxu egin zion diruak, handik puska batera Mercedes batean ikusi bainuen, zoriontasunez agur egiten zidala.