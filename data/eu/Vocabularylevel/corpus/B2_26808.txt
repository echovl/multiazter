Docutec Alergiarik ez eragiteko katuak moldatu nahi dituzte Egunkariko albistea. Ameriketako enpresa batek katu trasgenikoak sortu nahi ditu gizakiengan alergiarik ez sortzeko. Asmoak eztabaida bizia piztu du animalien aldeko taldeen baitan. Albistea eta kontrako iritzi labur pare bat. Erredakzioa / donostia Katuek gizakiongan alergia eragiten dute? Ba katuaren eragile alergenikoa erauzi. Batzuentzat halako sinpleak dira gauzak. Errazena alergia pairatzen duen pertsonak alergia eragilea saihestea bada ere, EEBBetan alergiaren eragilea —kasu honetan katua— moldatzea erabaki dute ikertzaile batzuek, alergiarik sor ez dezan. EEBBetako Transgenic Pets (Maskota Transgenikoak) enpresa eta Connecticut Universityko txahalen klonazioan aitzindari Xiangzhong Yang ari dira katu transgenikoa lortu nahian. Gizakiak katuarekiko duen sentiberatasun alergikoa animaliaren azalean dagoen proteina bati zor zaio. Transgenic Petseko eledun Jackie Avnerren ahotan, «garrantzia gutxiko proteina hori kenduz, katua mindu gabe, milioika pertsonen osasuna eta bizi kalitatea hobetuko ditugu». Hala, katuen azalak gizakiengan eragin ditzakeen asma, doministikuak, burutik beherakoa, begi negartiak, haznahia... eragoztea dute xede. Moldatutako katuak 2003 urterako salgai ipini nahi dituzte; 1.000 dolarretan salduko dute bakoitza (196.000 pezeta, 7.728 libera). Konpainia diru laguntzak bilatzen ari da katu transgenikoaren proiektua gauzatzeko. Proiektuaren kontrako ahotsak Katu transgenikoaren proiektuaren aitzi hainbat talde altxatu dira hala EEBBetan nola Erresuma Batuan. EEBBetako PETA animalien aldeko taldeko ekintzaile Ingrid Newkirkek adierazi duenez, «dena diru kontua da. Transgenikoekin akats franko daude; gainera, hilik edo malformazioekin jaiotzen dira animalia anitz». Antzera mintzatu da Marexalen Elkarte Britainiarreko Peter Jinman: «Ingurumena animaliari egokitzeko aldatu beharrean animalia bera moldatu nahi dugu ingurumenari egokitzeko. Tentu handiz aztertu beharreko urrats berri bat da hau». ingrid newkirk