Docutec Guraso bigunegiak nagusi gure artean EHU-ko psikologo batek egindako lanaren arabera, familiek gehiegi babesten dituzte umeak. Ondorio aski garbia izan du ikerketak: zenbat eta kalitate handiagoko familia elkarreragina jaso, orduan eta garapen kognitibo eta sozioemozional hobea umeak. EHU-ko psikologo batek egindako lanaren arabera, familiek gehiegi babesten dituzte umeak   Euskal Herriko Unibertsitateko (EHU-UPV) psikologo talde batek ezagutarazi berri duen ikerketa baten arabera, Arabako, Bizkaiko eta Gipuzkoako gurasoek gehiegizko babesa ematen diete seme-alabei eta murrizketa gutxiko diziplina metodoak erabiltzen dituzte haiekin. Familia inguruneak haurraren garapenean duen eragina ebaluatzea izan da ikerketa horren helburua, eta ondorio aski garbia izan dute: zenbat eta kalitate handiagoko familia elkarreragina jaso, orduan eta garapen kognitibo eta sozioemozional hobea azalduko du haurrak. Oro har, Arabako, Bizkaiko eta Gipuzkoako familia ingurunearen kalitate maila ertain-altua da (%48,3), EHUko psikologo talde batek eginiko azterlanean jaso duenez; izan ere, gurasoak seme-alaben psikologia garapenerako giro egokiak eskaintzeaz arduratzen direla ondorioztatu dute ikertzaileek. "Familia testuinguruaren kalitatearen eta haurren garapen psikologikoa" lanaren helburua familia inguruneak haurraren garapenean duen eragina aztertzea izan da. Familiaren Psikologian katedradun Enrique Arranzek, Psikologia Fakultateko irakasle Fernando Olabarrietak eta Juan Luis Martinek eta Psikologia Fakultateko ikertzaile Ainhoa Manzanok osatu dute taldea. Horiez gain, Cambridge Unibertsitateko Martin Richards doktoreak eta Sevillako Unibertsitateko Alfredo Oliva Delgado doktoreak ere parte hartu dute. Araba, Bizkai eta Gipuzkoako bost urteko 551 haurrek osatutako lagina hartu zuten (%54,3 mutilak eta %45,7 neskak), eta haur horien familia ingurunearen kalitatea, gurasoen hezteko moduak eta senar-emazteen arteko adostasunak eta gatazkak ebaluatu zituzten, baita haurren garapen maila eta gaitasun kognitiboa ere. Familiako hainbat faktoreri buruzko datuek eta familia giroaren kalitatearen neurketa globalak ematen dituzten eskalak erabili dituzte ikerlanean. Hauek izan dira aldagai horietako batzuk: atxikimenduaren kalitatea, hazteko ereduak, anai-arreben arteko harremanak, garapen morala eta haurren presentzia senar-emazteen arteko gatazketan. Lanaren emaitzen arabera, familien elkarreragin prozesuen eta haurtzaroko errendimendu akademikoaren eta kognitiboaren maila altuen artean lotura zuzena dago. Testuingurua zenbat eta kalitate handiagokoa izan, orduan eta hobea da garapen kognitibo eta sozioemozionala. Besteak beste, familiaren eguneroko bizitzan haurraren doikuntza maila ikertu dute, eta 54,1% kasuetan tentsio gutxi eragin duela ondorioztatu dute. Ordezko zainketaren kalitatearen estimazioa altua da %54,3 kasuetan. Gurasoengandik aparteko zainketaren kalitatea neurtu nahi zuten era horretan. Kalitatea ertain-baxua da %7,2 kasuetan, eta bikaina %25,5ean. Horrez gain, haurraren beste haurrekiko harremanetan, adiskidetasunaren indarra, egonkortasuna eta erraztasuna ikertu dute. Familien %25,3 adiskide harremanen kalitate maila nahiko desegokia da, ikerketaren arabera. Gainera, haurren gizartekoitasunaz interes ertaina erakusten dute familien %45,3k. Ikusi zutenez, amaren emozioen zenbait alderdik eragina dute seme-alabek emozioak adierazteko eta ulertzeko duten eran, parekoen emozioei emandako erantzun prosozialean eta, oro har, gaitasun sozialean. Portaera arazoek parekoen arteko harreman defizitarioekin dute zerikusia, baita lagunen gaitzespenarekin ere. Familia gehienek (%84,5) gehiegizko babesa eta murrizketa gutxiko diziplina metodoak jarraitzen dituzte. Zorroztasun maila altuak erabiltzen dira %3 kasuetan. Tratu txar fisikoaren presentzia, berriz, %3,7ra ailegatzen da, eta jasotako datuek adierazten dute haurrek kalte fisikoren bat jasan izanaren aukera objektiboa oso gertagaitza dela familien %80n. Senar-emazteen arteko gatazkek edo etxe barruko eta kanpoko beste gatazka batzuek zer-nolako eragina duten haurrengan ere aztergai izan dute. Haurren %47 edonolako gatazkaren eraginpean egon dira. Horren haritik, psikologoek azaldu dutenez, bikotearen arteko gatazka jarraia eta luzea suposatzen duenez, dibortzioa kaltegarria da haur garapen psikologikorako. Hala eta guztiz ere, dibortzioa, gurasoen arteko gatazkaren agindupea eteten duenean, mesedegarri bihurtzen da. Bestalde, adierazi dute gurasoek haurra hazteko denboran jasotako laguntza soziala baxua izan dela (%13,6). Estres maila altuak (%33,7) igarri dira hazteko prozesuetan. Haurrak hezteko prozeduran gurasoei sortu zaizkien arazoetan izan duten erantzun gaitasunari dagokionez, adaptazio arazoak sumatu dituzte %23,2 familietan. Haurren garapen psikologiko orokorrari dagokionez, ebaluatutakoen artean %25,9 maila baxuetan daude, adaptazio arloa eta arlo pertsonal-soziala dira baxuenak, arlo kognitiboarenkin, motorearenarekin eta mintzairarenarekin erkatuta (familia elkarreraginarekin lotuagoak daude lehenengoak, hain zuzen ere). Adituen arabera, argi ikusten da lotura esanguratsua dagoela hezkuntza-tankera egokien eta psikologia garapenaren artean. Egindako ikerketaren ondorioak azaltzeaz gain, adituek zenbait orientabide eskaintzen dizkiete bost eta zortzi urte tarteko seme-alabak dituzten familiei: gehiegizko babesa eta permisibitatea baztertu, haurrak familia unitatearen kideen arteko edota gurasoen arteko gatazkaren agindupean egotea saihestu eta seme-alaben harreman sozialak erraztu eta mantentzen saiatu. «Garrantzizkoa da gurasoen formaziorako politikak garatzea, familia testuingurua eta, beraz, haur garapen psikologikoa hobetzeko helburuarekin», azaldu dute psikologoek azterketaren emaitzak baloratu eta gero. Era berean, azaldu zuten sistema sozioekonomikoaren presioek heziketa zereginetarako baliabideak kentzen dizkietela gurasoei. Erakundeei ere hitz egin diete, eta inplikazioa eskatu diete familia testuinguruak indartuko dituzten zerbitzuak sortzeko, garapen psikologikoan gertatzen diren disfuntzioei aurrea hartzeko. Aldi berean, «egitura sozioekonomikoaren arazoen errudun bihur ez dadin, familia babestu eta indartu egin behar dela», aldarrikatu dute ikertzaileek. Ikerketaren ondorioez gain, EHUko psikologoek zenbait arreta puntu atzeman dituzte. Egun askotarikoa izanik (familien %53k ez du eredu konbentzionala), familiaren egiturak ez du garapenaren norabidea determinatzen, bai ordea familia barruko elkarreraginaren kalitatea. Kalitateko familia elkarreragina egitura desberdinetako familietan lor daiteke. Sexu bereko bikoteen adopzioari buruz ere azaldu dute iritzia: «Homosexualek eta lesbianek adoptaturiko haurrek ez dute nahitaez arazorik izan behar euren garapenean. Gainera, ez da konfirmatu gurasoen sexu orientazio berbera izan behar dutenik ere».