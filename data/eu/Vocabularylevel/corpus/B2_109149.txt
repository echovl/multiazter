Docutec Barnetegia saioaren azken txanpa Azaroan eman genuen lehen aldiz Barnetegia telebista-saioaren berri. Izan ere, orduan hasi baitzen Reality-Show berri hau emititzen. Hil honetan, berriz, jakingo dugu nor den irabazlea. Saioa jarraitzeko modurik izan ez dutenentzat idatzi ditugu lerrook. Bide batez, ariketatxo bat proposatuz, gainera. Urtarrilean abentura zirraragarri bat hasi zen hamalau euskara-ikasle hauentzat: Eneko Sanz (Getxo), Estitxu Gabantxo (Bilbo), Mikel Castro (Usurbil), Fakun Aznarez (Buenos Aires), Leire Olcoz (Tafalla), Erica Likete (Sopela), Vanessa Gonzalez (Castro-Urdiales), Enrike Arabaolaza (Donostia), Michele Fernandez (Brooklyn), Txus Barroso (Portugalete), Iñaki Aranguren (Iruñea), Garbiñe Huarte (Hernani), Lander Astorkia (Bilbo) eta Patricia Azpeitia (Iruñea). Urtarriletik apirilera bitarte, zalantzarik gabe, gauza asko gertatu dira barnetegian: euskara-eskolak, kanpo-ekintzak, probak, haserreak, ezinegonak. eguneroko martxak eragindako gorabehera ugari. Eta azpimarragarrienak bildu nahi izan ditugunean, aukeraketa egin behar izan dugu, gehiegi baitziren orri hauetan txertatzeko. Euskara-eskolak Andoni Aizpuru eta Gotzon Sanchez irakasleen eskutik jaso dituzte euskara-eskolak hamalau ikasleek, 3 eskola-ordu egunean. Denborak aurrera egin duen neurrian oso nabarmena izan da ikasleen euskara-mailak gora egin duela, gero eta erraztasun handiagoz hitz egiten dute denek, batez ere Garbiñek. Ez dugu ahaztu behar hasiera-hasieratik ikasle guztien helburua euskara ikastea zela. Ez dira, beraz, alferrikakoak izan Andoni eta Gotzonen azalpenak, nahiz eta gaizkiulerturen bat edo beste sortu den. Izan ere, Brooklyn-eko neskak, Michelek, Gotzonen klaseetan diskriminatuta sentitzen zela aitortu baitzuen. Bere ustez, Gotzon ez zen konturatzen bera amerikarra dela eta ingelesa dela bere ama-hizkuntza. Ekintzak Baina dena ez da euskara-eskolak ematea izan. Ekintza ugari antolatu dituzte barnetegian ikasleek euskara beste era batera ikas dezaten, elkarrekin hainbat gauza eginez. Egindako batzuk aipatzearren, itsas-motorretan ibili ziren ikasleak, monitore batzuen laguntzarekin, noski. Alaitz eta Maider kantarien bisita ere jaso zuten beste egun batean. Barreterapia tailerra antolatu zen eta baita Barrebisioi jaialdia ere, mozorro eta guzti. Fermin Muguruza kantaria ere barnetegira joan zen ikasleei animuak ematera, berak bai baitaki zer den euskaldun berria izatea. Ezustekoak Gorabeheren artean, asko eta asko ezustekoak izan dira eta denetan handiena, zalantzarik gabe, Iñakiren irteera izan zen. Bihotzeko arazoak zituela eta ospitalera eraman eta medikuek barnetegia uztea gomendatu zioten ikasleari. Kolpe gogorra izan zen gainontzekoentzat, malko ugari bota zituzten Iñaki agurtzeko unean, batez ere Enrikek, bien arteko harremana oso estua baitzen. Enekorentzat ere izan zen ezustekorik, banakako proba irabazi eta gero programaren antolakuntzak afari erromantikoa prestatu baitzion, mahaikidea neskalaguna zuela. Ilargi betea zegoen gau batean eta kandela artean afaldu zuen bikoteak. Eta Michelek ere izan zuen bere sorpresa, urteak bete zituen astean Brooklyn-etik deitu baitzion amak. Gainontzeko ikasleek, berriz, festa bat antolatu zioten urtemuga ospatzeko. Oso egun hunkigarria izan zen Michelentzat. Aste batzuk beranduago, Iñaki Arangurenen bisita jaso zuten ikasleek, bere osasun-egoerak hobera egin zuela eta barnetegia bisitatu zuen hirugarren astean utzi zuen ikasleak. Azken ezusteko gisa zera aipatu nahi dugu: ikasle gehienak gizendu egin direla barnetegian. Kilo gehien irabazi dituena Eneko izan da, 7 kilo loditu baita barnetegian sartu zenetik. Haserreak Aurreko orrialdean aipatu dugu Michele eta Gotzonen arteko ika-mika, baina izan dira beste batzuk. Garbiñe Andoni Aizpururekin haserretu zen klasean honek barre egin ziolako, baina berehala konpondu zen gaizkiulertua eta barkamena eskatu zion ikasleak irakasleari. Eztabaidarik gogorrena, berriz, Estitxuren eta Castroren artekoa izan zen. Masaje-klasean bikoteak egiteko orduan irakasleak elkarrekin jarri zituen bi ikasle hauek eta Castrok bikotea aldatzea eskatu zuen. Minduta geratu zen Estitxu eta beste ikasle guztiak, ahozabalik. Harreman gozoak Baina haserreak egon diren bezalaxe, izan da bestelakorik barnetegian. Lander eta Vanessaren artean, adibidez, nabarmena izan zen gero eta denbora gehiago ematen zutela elkarrekin, horregatik aitortu zuen Landerrek Vanessak utzitako hutsunea handia izan zela honek barnetegia utzi behar izan zuenean. Urrutixeago iritsi ziren Garbiñe eta Enrike, denbora gehiago igaro baitzuten elkarrekin. Halere, Garbiñek barnetegia utzi zuenean eten behar izan zuten harremana. Beste hainbeste gertatu zitzaien Leire eta Txemiri ere, Txemi izan baitzen Leireren kanporaketa gaizkien hartu zuen ikaslea, maitemintzen hasia zela eta Leirerekin oso gustura egoten zela ere aitortu zuen mutilak kamaren aurrean. Finalistak Kanporaketa guztien ondoren, hiru izan dira finalera iritsi diren ikasleak: Patricia, Enrike eta Eneko. Irabazlea, berriz, hil honetan bertan jakingo dugu denok. Zorte on guztiei eta zorionak partehartzaile guztiei, denek irabazi baitute zerbait: euskaraz bizitzeko parada izan dute eguneko hogeita lau ordutan hainbat egunetan. Zuzenketa-orria: Gotzon Sanchez eta Michele: Bien artean gaizkiulertua izan zen, Michele diskriminatuta sentitu baitzen Gotzonen eskoletan. Bere ustez, Gotzonek ahaztu egin zuen Micheleren ama-hizkuntza ingelesa dela, beste ikasleena ez bezala. Garbiñe eta Enrike: Bien arteko harremana estua izan da barnetegian egon diren bitartean, muxuak eta laztanak ere ikusi ahal izan dira zenbaitetan. Estitxu eta Castro: Oso gaizki moldatu dira bi ikasle hauek eta Castrok, gainera, ez du inolako oztoporik izan garbi esateko ez duela Estitxuren ondoan egon nahi.