Docutec OMEk dio gutxietsi egin direla hiesaren ondorioak Osasunerako Mundu Erakundearen arabera, gutxienez 34 milioi lagunek dute munduan GIB Giza Immuno-eskasiaren birusa. Afrikan, hamabi pertsonatik batek du hiesaren birusa, eta horietatik erdiak emakumeak dira. Gaitzak «krisi egoera larrian» utzi ditu herri asko, eta egoerak «okerrera» egin dezake GIB Giza Immuno-eskasiaren Birusa ez kontrolatzeak sortzen dituen gizarte arazoak aztertu ditu OME Osasunerako Mundu Erakundeak Munduaren Osasunaren Txostena 2004 idatzian. Arazo eta ondorio guztien artetik, ekonomikoak nabarmendu ditu aurten. Haren esanetan, GIB birusak herrialde pobreenetan eragiten dituen gastuak «gutxietsi» egin ohi dira sarri. Txostenaren lehen atalean GIB birusaren inguruko datu nagusiak eman ditu OMEk. Haren arabera, gaur egun gutxienez 34 milioi lagunek dute munduan hiesaren birusa. Horietako hiru lagunetik bi, gainera, Afrikan bizi dira, Saharaz hegoaldeko herrialdeetan gehienak. Afrikan, adinez nagusi diren hamabi biztanletik batek du GIB birusa , eta horien %58 emakumeak dira. Horrek «genero desorekak larriagotu» ditzakeela uste du OMEk. «Afrika krisi egoeran dago egun, eta egoera horrek okerrera ere egin dezake gurasoak galdu dituzten haur asko dituelako», ohartarazi du horren harira. Bide horretan, gogorarazi du hiesak 14 milioi haur utzi dituela umerzurtz munduan, asko Afrikan. Aurreikuspenak, gainera, ez dira askoz hobeak. Izan ere, hiesak umezurtz utzitako haurren kopuruak «nabarmen» egingo du gora datozen urteetan, «kontrako neurririk hartu ezean». Hala, 2010. urterako 25 milioi umezurtz izango ditugu munduan hiesaren ondorioz. «Irakeko populazioa halako bi», zehazten du. Saharaz hegoaldeko datuen ondoren, Karibekoak dira larrienak. Bada beste daturik ere, baina. Idatziak dio iaz 840.000 lagun kutsatu zirela GIB birusaz Txinan, eta ia bost milioi inguru Indian. Herrialde askoren geroa, hiesaren menpe Aldiro-aldiro berritzen ditu OMEk hiesaren gaineko datuak, eta jakinarazten dituen bakoitzeko oihartzun handia hartu ohi dute. Hiesaren ondorioez egindako kalkuluak, baina, «gutxiesteko» joera dagoela salatu du oraingoan. Horren inguruan dio egindako azken kalkuluak, «benetan larriak» direla: «Lehenengo kalkuluek zioten biztanleen %10ek GIB birusa zuten herrietan urteko Barne Produktu Gordinaren igoera ohi baino %0,5 txikiagoa izan zitekeela. Azkenengo kalkuluen arabera, baina, beherakada hori %1ekoa izan daiteke». Era berean, osasun sektorean ere nabarmen eragiten du hiesak, txostenaren arabera. Horren harira dio Saharaz hegoaldeko herrialdeetan hiesaz jotako lagunek betetzen dituztela ospitaleetako oheen erdiak. Horietako askok, hala ere, ez dute hiesaren kontrako tratamendurik jasotzen. OMEren arabera, milioika lagun daude Afrikan egoera horretan. «Erretrobirusaren aurkako tratamenduaren eraginkortasuna bermatzen duten datu gehiago izan arren, iaz, garapen bidean diren herrialdeetan, gaixoen %7k bakarrik jasotzen zuten tratamendu hori», zehazten du.Hori dela eta, OMEk «beharrezkoa eta urgentziazkoa» ikusten du prebentzioa, tratamendua, ikerketa, eta denbora luzerako laguntza uztartuko dituen egitasmo bat hitzartzea. Osasunerako Mundu Erakundeak programa bat jarri du abian, 2005. urterako gutxienez hiru milioi laguni gaitzaren kontrako tratamendua eskuragarri jartzeko. Izan ere, GIB birusaz kutsatutakoetatik 6 milioi lagunek tratamendua hasteko premia larria dute. Hala ere, iaz, egoera horretan zeuden milioika lagunetatik 400.000 lagunek bakarrik jaso zuten erretrobirusaren aurkako tratamentua. OMEko buruen arabera, hiesaren historian, «atzera edo aurrera egin beharreko unean» gaude. Haien esanetan, nazioarteak datozen belaunaldien osasuna hobetzeko bitartekoak ditu, «osasunaren egungo norabidea aldatzeko bitartekoak». Horretarako, beharrezko ikusten dute nazioarteko erakundeek, tokian tokiko gobernuek, sektore pribatuak eta bestelako erakundeek indarrak batzea, «osasun publikoan diru gehiago inbertitu dadin». «Osasun sistema indartzea nahitaezkoa da, eta ez bakarrik hiesaren eta GIB birusaren kontra egiteko. Osasun sistema sendotzea beharrezkoa da gehien behar dutenei laguntzeko», dio OMEk horren inguruan.