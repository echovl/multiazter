Docutec Gaixo terminalei sufrimendua luzatzearen aurka Eutanasiaren inguruko jardunaldi batzuetan esandakoak laburbiltzen ditu kazetariak. Bertan osasun sailburuaren eta Bizkaiako gotzaiaren iritziak datoz. Familia, mina, erietxea, osasuneko langileak.. Blazquez: "Mina kentzeko eskatzen dute eutanasia gaixo terminalek" "Gaixo terminalei hilzoria luzatzeko soilik diren neurriak ez ezartzea osasun arloko profesionalen ardura" dela esan zuen Gabriel Inclan Jaularitzako Osasun sailburuak atzo. Ildo horretan, heriotza duina izateko eskubidea bermatu beharra aldarrikatu zuen. Ricardo Blazquez Bilboko gotzaina eutanasiaren kontra agertu zen. GABRIEL INCLAN Eusko Jaurlaritzako Osasun sailburuak Bilbon egiten ari diren Zainketa Aringarrien III. Jardunaldien inaugurazio ekitaldian hartu zuen parte atzo. Hiru eguneko topaketotan 600en bat adituk hartuko dute parte. Gaixo terminalen inguruan "hainbat kontu etiko" daudela onartu ostean, Inclanek ez zuen eutanasiaz hitz egin nahi izan, "ezbaian dagoen gai konplexua delako". Inaugurazio ekitaldian izan zen Ricardo Blazquez Bilboko gotzaina ere, eta eutanasiaren aurka hitz egin zuen. Bere esanetan, "gaixoek eutanasia eskatzen dutenean heriotza aurreko minak arintzea eskatzen ari dira". Inclanen ustez, berriz, zainketa aringarriek honako helburuak dituzte: "Sofrimendua saihestu; gaixoaren ongizate fisiko, piskologiko eta soziala ahal den neurrian mantendu; itxaropenari eusten, eta kasuan kasuko errealitateari aurre egiten lagundu; eta bakean hiltzeko gaixoak duen eskubidea ahalbidetu". Mota honetako gaixoen familiek jokatu behar duten papera nabarmendu zuen Inclanek: "Ez teknologiek ez jarduera mediko sofistikatuek ezin dituzte senitartekoak ordezkatu bizitzaren fase horretan, senideari lagun egiteko orduan". "Ezinbestekoa da, gaixotasunaren azken faseetan bereziki, gaixoa abandonatua ez sentitzea, eta osasun arloko profesionalak, gertatzen dena gertatzen dela ere, beti hor izango garela jakitea, beraiek lagundu eta konpainia egiteko". Osasun sailburuak oso garrantzitsutzat jo zuen "osasun arloko profesionalen trebaketa espezifikoa sendotzea", gaixoei eta beren senitartekoei eskaintzen dieten arretak "unean uneko irizpide zientifikoak bete ditzan". Era berean, gaur egungo euskal ospitale sistemaren espezializazio eta banatzeak gaixo hauen zainketa zail dezakeela onartu zuen, gaixook, oro har, patologia askotarikoak pairatzen baitituzte. Hori dela eta, Osasun Sailak zenbait neurri hartuko dituela iragarri zuen Inclanek: Zainketa Aringarrien Unitateek neurri egokiak izatea; ongizate eta osasun zerbitzuen arteko elkarlana; eta etxez etxeko arretaren hobetzea, besteak beste. Izan ere, bere esanetan, "etxea da tokirik egokiena hilzorian dagoen gaixo batentzat".  