Docutec Estimulazio kognitiboa dementzietan Bizi-itxaropena luzatzearekin batera, dementzia-kasuak ugaritu egin dira; batez ere, Alzheimerren gaixotasuna. Nahiz eta dementzia, zoritxarrez, sendabiderik ez duen endekapenezko gaixotasun progresiboa izan, asko izan dira patologia hauetan ematen den gainbehera kognitiboa arintzeko edo moteltzeko eman diren pausoak. Patologia hauetan gehien erabili izan den tratamendu mota tratamendu farmakologikoa izan da. Hala ere, tratamendu hau ez da panazea eta dementzia-kasuetan egin daitekeen gauzarik hoberena diziplina anitzeko interbentzio oso bat egitea da, non tratamendu farmakologikoa interbentzioaren zati bat besterik ez den.   Marifeli Gonzalez, Cristina Buiza eta Aitziber Etxaniz (INGEMAko ikertzaileak) Tratamendu ez-farmakologikoak Alzheimerren gaixotasunean, arreta handia jarri izan da azken urteetan tratamendu ez-farmakologikoetan. Medikamentuen eraginkortasun mugatuak eta gizakion nerbio-sistema zentralaren plastikotasunak interesa handitzera eraman du, dementzia-kasuetan errehabilitazioa erabiltzeko. Garunaren neuroplastizitatea -lesio baten ondoren, osatzeko eta beharrei egokitzeko garunak ematen duen erantzun bezala ulertuz- ezinbesteko kontzeptua da, lesio baten ostean gertatzen diren ikaskuntza bezalako prozesuak eta funtzio kognitiboen berreskuratzea ulertzeko. Gaur egungo ikuspuntu terapeutiko guztiak, gaixotasunaren aurrerabideari aurre hartzera bideratuak daude. Zenbait lanek ezagutzera eman dutenez, psikoestimulazioko tratamendu baten ondoren hobetze nabarmena bat erakutsi dute —kognitibo eta funtzionalki— Alzheimerren dementzia-kasuetan. Psikoestimulazioa Psikologiako beste zenbait kontzepturekin gertatzen den bezala, psikoestimulazioaren gaineko definizio asko daude. Psikoestimulazioa pazienteak galtzen dituen ahalmenen berreziketa bezala definitzen ditu batek. Horren harira, ezinbesteko garrantzia du oraindik galdu gabeko automatismoak mantentzen saiatzeak. Hortaz, helburua da pertsonek informazioa prozesatzeko eta interpretatzeko duten gaitasuna hobetzea, bizitza familiar eta komunitariorako trebezia hobe batez hornituz. Psikoestimulazioak edo estimulazio kognitiboak teknika batzuk ditu, memoriaren estimulazioa, ahozko komunikazioa, errekonozimendua, erritmoa eta koordinazioa, gorputzaren eskema eta beste zenbait arlo lantzeko. Narriadura kognitiboa moteltzea da helburu nagusia, hartara, oraindik narriadurarik izan ez duten funtzioak mantendu eta ahalik eta denbora gehienez dementzia duten pertsonei autonomia erraztuz. Honela, nabaria da psikoestimulazioak paziente bakoitzak mantentzen dituen gaitasunetara egokitu behar duela. Hau da, zailtasun-mailak pertsona bakoitzari egokitua egon behar du, honela, pazientearentzat erronka txiki bat izango da, era arrakastatsu batean aurre egin eta soluzio bat bilatzeko (gaindiezina eta frustratzailea suertatu litekeen zailtasun-maila bat saihestuz). Horrek, era berean, pertsonaren behar eta gabezietara hobekien egokitzen den tratamendua aukeratzen lagunduko duen esplorazio neuropsikologiko sakon bat eskatzen du aurrez. Funtzio kognitiboak entrenatzen Zuzendutako praktika multzo bat eduki ohi du psikoestimulazioak, memoria eta atentzioa bezalako funtzio kognitiboak lantzeko diseinatutako zereginekin. Oinarrizko hipotesia da praktikak norberaren funtzionamendua hobetzeko edo behintzat mantentzeko ahalmena duela, eta praktika entrenamenduaren berehalako kontestutik harago doala. Entrenamendu hau bakarka nahiz taldekako saioetan egin daiteke, edo terapeuta batek lagunduta, familiartekoekin. Entrenamenduko ariketa hauek modu ezberdinetan aurkez daitezke, hala nola, arkatzarekin paperean, edo ordenagailuan edo eguneroko bizitzako aktibitateekin erlaziona daitezkeen ariketekin. Zenbait ikerketatan aurkitutakoaren arabera, estimulazio kognitboak dementzia duten pazienteen egoera hobetzeko ahalmena du. Interbentzio hauen eraginkortasuna eremu kognitiboan emaitzak lortzetik harago doa, kasu askotan programa hauek jokabide-arazoak ere arintzen dituztela aurkitu baita dementziadun pazienteetan. Marifeli Gonzalez, Cristina Buiza eta Aitziber Etxaniz (INGEMAko ikertzaileak)