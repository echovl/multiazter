Docutec Bai ote, ez ote Hemengo taberna, denda, jaialdi eta abar luuuze bakoitzeko, SGAE-k 150 bat euro jasotzen du hilero. Eta guk ez diogunez adierazten Oskorri edo Txomin Artola edo Laboa entzun ditugula, zer egiten du SGAE-k? bada, entzunenen artean banatu. Eta kito. Goiburu hori ez da noski zuk uste duzuna, esanahi bifidoa du eta; esanahi bikoitz barrabasa, alegia. Izan ere, hilabeteetan telebistatik zintzilik begiak erre beharrean egon ondoren, OT gora OT behera (Operación Triunfo, bai), joan den ostegunean izan zen finala, eta hara Sergio Rivero atera garaile, Soraya eta Victor finalisten aurretik. (Ez etorri niri OT-renak ez direla euskaldunon kontuak esaka, ze ostegun zorioneko horretan telebistetako emanaldirik ikusiena final horixe izan baitzen hiru probintziotan (share-ek %46,3); bataz bestelakotzen ez baditugu, behintzat, Euskal Herri erreala eta ametsetakoa). Aurki aterako dute lehen diskoa (honetara nentorren) eta erruz entzungo da estatu osoan. Erruz, sarri, disparatea. Eta heldu den urtean SGAE (egileen elkarte espainiarra) joango zaie bisitan eta beteko dizkiete, goooraino beteko, poltsikoak eta patrikak. Behin berriz ere OT-koak (eta Julio Iglesias eta Camaron eta ) izango direlako salduenak eta entzunenak, bistan da. Estatu osoan, jakina. Horiexek ateratzen dizkigute babak eltzetik, zinez. Esanahi bifidoa, berriz ere. Horiek ateratzen dizkigute xoxak gure patrikatik erruz, sarri, disparatea. Geure kulpaz, bai ote? Hemengo taberna, denda, jaialdi eta abar luuuze bakoitzeko, SGAE-k 150 bat euro jasotzen omen du hilero. Eta guk (inork ere ez!) nola, zerrendak eginez, ez diogun adierazten Oskorri edo Txomin Artola edo Laboa entzun ditugula, zer egiten du egileen elkarteak?, bada, entzunenen artean banatu. Eta kito. Milioiak eta milioiak! Horra gure sos txintxinen paraderoa; horra atariko haize lotsagabeak denak aidean eraman. Geure kulpaz ez ote? Bai ote, ez ote? Joan eta galde.