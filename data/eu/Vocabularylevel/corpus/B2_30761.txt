Docutec Bederatzi izen, mila kasu Urtea bukatzear dagoenean, berriz ere barrenak mugituta esnatu da Euskal Herria. Genero indarkeriak zortzi emakume akabatu ditu gure herrian aurten, beren bikotekideen edo bikote izandakoen basakeriak hilda. Endurance, Maria Belen, Irati, Mercedes, Ana Maria, Sandra, Adama, Marivi... Aurtengo kronika ilunenaren nahigabeko eta ditxosozko protagonista izatea tokatu zaie, beste batek hori erabakita. Hotzikarak jota hasi zuen Euskal Herriak urtea. Otsailaren 3an Endurance 37 urteko emakume bilbotarraren heriotzak Euskal Herria hunkitu zuen. Gorputzaldi txarra baretu gabe zegoenean, ordea, Maria Belen Muro eta Irati Dubarry ama-alaben heriotzak barrenak astindu zizkien berriz ere euskaldunei. Orduz geroztik beste bost izen gehitu zaizkio zorigaiztoko zerrenda honi: Mercedes Galdeano uztailean, Adama Aua Bari irailean, Ana Maria eta Sandra azaroan eta, azkenik, atzo, Marivi. Otsailak 3- Endurance 33 urteko emakumea hil zen, mutil-lagun Elvis Okotiek jo eta, ustez, 4. solairuan kokatutako leiho batetik erori zelako. Emakumeak zazpi hilabeteko haurra zuen sabelean, eta behin baino gehiagotan salatu zuen mutil-laguna. Zehazki, bost salaketa jarriak zituen mutil-lagunaren kontra zendu aurretik. Bistan denez, alferrikakoak izan ziren. Ertzaintzak egindako ikerketek erakutsi zutenez, leihotik erori aurretik Enduranceri eraso egin zion, hil aurretik egindako zauriak baitzituen. Otsailak 15- Maria Belen Muro 34 urteko emakumea eta 5 urteko alaba itota agertu ziren Hendaiako etxebizitzan. Hasiera batean, Chistophe Dubarry haurraren aita eta Maria Belenen senarrak lanetik etxera etorritakoan hilik aurkitu zituela esan zuen, baina Poliziaren aurrean emaztea eta alaba hil zituela aitortu zuen egun batzuk geroago. Ikaragarria izan zen. Hil zen unean Maria Belen Muro haurdun zegoen. Dubarryk berak poliziaren aurrean esandakoaren arabera, «beste emakume batekin oso maiteminduta» zegoen, eta horregatik akabatu zituen emaztea eta alaba. Ekainak 30- Mercedes Galdeano 60 urteko aiegiarra erosketak egitera zihoanean hil zuen senar ohiak bi tiro emanda. Erasotzaileak bere buruaz beste egin zuen ondoren. Ingurukoek heriotzaren ostean esan zutenez, senar ohiak, 67 urteko Carlos Galdeano Zudairek, denboraldi luzea zeraman emazte ohiari jarraika. Beldurrak jota bizi zen Mercedes Galdeano. Egun hartan autoan itxaron zion emazteari. Mercedes lagun batekin zetorren eta, ikusi bezain laster, irten eta bi tiro egin zizkion senar ohiak. Ondoren, autoa aparkatu zuen tokira itzuli zen eta kasik berehala tiro bat eman zion bere buruari. Irailak 27- Adama Aua Bari 27 urteko emakumea hil zen, 21 urteko mutil-lagun ohiak ustez eragindako labankaden ondorioz. Erasoa Bilboko Otxarkoaga auzoan gertatu zen. Hildakoa eta bikote ohia lagun baten etxera abiatu ziren 7.00ak aldera, aurretik diskoteka batean topo egin eta gero. Hilketaren ustezko egileak eta neska-lagun ohiak eztabaida izan zuten, eta gazteak labana atera eta Adama Aua Bari hainbat alditan sastakatu zuen. Bertaratutako sendagileek bere bizia salbatzeko eginiko ahaleginak alferrikakoak izan ziren eta, azkenean, gaztea hil egin zen. Ustezko hiltzailea hilketa gertatutako etxetik ateratzen ari zela atxilotu zuen Ertzaintzak, arropa guztia odolez zikinduta zuela. Urriak 10- 42 urteko gizon batek arreba hil eta ama larriki zauritu zituen. Lekukoen hitzetan, goizeko ordu bi eta erdiak aldera eztabaida piztu zen erasotzailearen eta biktimen artean.Antza denez, gizonak ama ziztatu zuen lehenik bularrean eta lepoan, eta ondoren arrebarengana joan zen eta hainbat alditan sastakatu zuen. Larrialdietarako zerbitzuak etxera joan zirenerako, erasotzailearen arreba hilik zegoen. Azaroak 23- Bi neska adingabeko hil ziren erreta, Ana Maria eta Sandra, horietako baten mutil-lagun ohiak bizi ziren etxola erre zuelako ustez. Bi neskak Santurtziko Bullon auzoko txabola batean zeuden lotan beste mutil batekin batera. Goizeko hirurak aldera, eztabaida gogor baten ostean, mutil-lagun ohia atearen parean jarri eta su eman zion besaulki bati. Bi neskak irten ezinik gelditu ziren; berekin zegoen beste gazteak, berriz, irtetea lortu zuen. Nesken lagunek eta familiartekoek kontatutakoaren arabera, hildakoa beste mutil batekin zebilen eta hori ezin zuen jasan lagun ohiak. Horiek hala, askotan esana zion akabatu egingo zuela, betiere, hildakoaren lagunek esandakoaren arabera. Abenduak 23- Marivi, 54 urteko Basauriko bizilaguna, hilda agertu zen etxean, ustez, senarrak emandako labankaden ondorioz. Ingurukoek emandako informazioaren arabera, bereizteko prozesuan zegoen bikotea eta, nahiz eta aurretik tratu txarrengatik salaketarik ez zuen jarrita hildakoak, ezaguna zen arazoak zeudela bien artean. Ertzaintzak jakinarazitakoaren arabera, hilketa 8.00ak aldean gertatu zen, nahiz eta gorpua 13.30ak inguru arte ez zuten topatu. Era berean, beste ehunka emakumeren aurka egindako erasoek egunkarietako orrialde ugari bete dituzte aurten.