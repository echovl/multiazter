Docutec Sasoian pikuak Urtaroetan fruituak bezala, bizitzan ere garaiak daude. Sasoi bakoitzean lagunartea modu batera bizi ohi dugu. Hileko azken ostiraletan ohi dugunez, koadrilako afaria izan genuen aurreko ostiralean ere. Dozena bat lagun elkartzen gara mahai inguruan, eta afari bakoitza prestatzeaz txandaka arduratzen gara, binaka. Modu honetan, herriko elkarte ezberdinetan afaltzeko aukera dugu, eta urtean pare bat aldiz lan eginda, urte guztirako pagotxa ziurtatua; eseri, jan-edan, jardun, muturra garbitu eta kitto. Umetan sortutako koadrila izanik, geure artean hamaika afari egindakoak gara. Gogoan ditut oraindik gizon emakume izan nahi zuten ume mokoak baino ez ginela egindako "afariak", janaria usaindu ere egin gabe harrapatzen genituen mozkorraldiak, eta ondorengo itolarriak.. Sasoian pikuak. Urteetan eutsi izan dugu koadrilan afaria-parranda binomioari; gaztetxoak ginenean herriko festetan eta egun seinalatuetan izaten :zen zita, soldatapeko langile bilakatu ginenean, sarriago, ia larunbatero elkartzen ginen afaltzera, parrandara, eta, egia esan, bera bilakatu zitzaigun. lana eta errutina: zirela medio, koadrilan betiko lagunartean egoteko aukera ia bakarra; eta ondo aprobetxatzen genuen, bar horixe. Sasoian pikuak. Gerora, adaska berriak, ume bihurriak, sortzen joan direnean, betebehar eta ardura berriak hartzen joan garen moduan joan da afari-parranda tandema itzaltzen, partaide kopurua eta maiztasuna pixkanaka galtzen; eta era berean joan dira koadrilaren hariak, geure arteko loturak lausotzen. Lau hitz gurutzatzen ditugu ahal dugunean, zerbezatxo bat gehienez aukera dugunean. Sasoian pikuak. Orain hilabete batzuk hasi ginen berriro mahaiaren inguruan elkartzen, koadrilan afaltzen; dozena erdi bat hasieran, dozena bete dagoeneko. Eta afaria, beti bezala, benetan egin nahi duguna egiteko erabilitako amarrua baino ez da; eta garai batean mozkortzeko, edota parranda latzak jotzeko erabiltzen genuena, egun, lasai hitz egiteko, adarra jotzeko,kirolaz, herriaz edota beste edozertaz aritzeko darabilgu. Dirudienez lausotuak genituen harremanak estutzeko, betiko lagunak berrezagutzeko egarri gara. Sasoian pikuak.