Docutec Roberto Mosorekin musikaz eta hizkuntzaz Radio Euskadiko esatari eta Zarama musika-taldearen sortzaile. Horiexek dira Roberto Mosoren aurkezpen-txartelean aurki ditzakegun lanbide eta ezaugarri nagusiak. Bilboko autobus-geltoki nagusian egin dugu hitzordua eta hantxe, geltokietako jendearen babesean, egin diogu elkarrizketa, eroso sentitzen baita horrelakoetan. Hamalau urteren ondoren eszenatokietara itzuliko da laster Zarama taldearekin, "inoizko ilusiorik handienaz dihardugu lanean, gustura ari gara, eta Zaramaren bertsiorik onena eskainiko dugu". Euskal Herriko plaza, areto eta kiroldegiak girotuko ditu berriro ere Zaramak sei hilabetez, eta buru-belarri ari da itzulera prestatzen. Hain justu ere, gure hitzordura Bilboko Kafe Antzokiko argi teknikariarekin agertu da, eta harekin bazkalduko du, arlo guztiak behar bezala prestatzeko. Musikaz eta hizkuntzaz hitz egin dugu Robertorekin. Zein da zure lehen hizkuntza? Hamazazpi urterekin hasi nintzen euskara ikasten. Institutuan Euskal Kultur Talde bat sortu genuen eta euskara-ikastaroak antolatu genituen. Ordutik hona euskara ikasten jarraitzen dut, baina ez euskara bakarrik, baita ingelesa eta gaztelania ere. Hizkuntzak biziak dira, zabalak, eta ikaskuntza-prozesuak ez du amaierarik. Zein bide erabiltzen duzu euskara ikasten jarraitzeko? Gaur egun bi alaba ditut eta haiekin beti egiten dut euskaraz, eta emaztearekin ere askotan erabiltzen dut euskara. Batez ere alabekin eta lantokian egiten dut euskaraz. Hedabideak euskaraz irakurtzen, ikusten eta entzuten dituzu? Telebista ikusten dut euskaraz eta Euskadi Irratia entzuten dut, batez ere zerbait interesgarria eskaintzen dutenean. Irakurri ere egiten dut euskaraz, baina gaztelaniaz irakurtzeko erraztasun handiagoa dut. Era berean, euskarazko filmak ikusteko ohiturarik ez dut, eta gaztelaniazko bertsioetara jotzen dut. Zer esango zenieke euskara ikasten ari direnei? Zergatik da garrantzitsua euskara jakitea edo euskaraz bizitzea? Askok lanbidea aurkitzeko ikasten dute, baina esango nuke badaudela gauza asko herrialde honetan galtzen dituzunak euskara menperatzen ez baduzu. Niretzat hemen bizitzea eta hemengo bizitzaren, kulturaren, bizimoduaren atal nagusi bat galtzea tamalgarria da. Euskal Herrian gertatzen diren gauza asko galtzeko arriskua duzu euskaraz hitz egiten ez baduzu. Zarama taldeak euskararen aldeko apustua egin zuen. Zuentzat ez zen erraza izan, ezta? Gure apustuak garaiko politikarekin zerikusi zuzena izan zuen. Euskara ez zegoen Santurtziko herritarren ahotan, baina bai pareta guztietan. Gure aitak euskarazko hitz guztien zerrenda jasotzen zuen eta itzultzen zituen. Ezkerraldean Francoren kontrako jarrera sekulakoa zen eta borroka horretan euskararen errebindikazioa azalean zegoen. Gu rock talde bat ginen, baina joaten ginen Oskorri, Urko, Gontzal Mendibil eta beste askoren kantaldietara, baita Leño eta beste zenbait rock talderen ekitaldietara ere. Guretzat bi estilo horiek uztartzea naturala izan zen eta erronka nagusi bat genuen: Ezkerraldeko lehenengo euskarazko rock taldea izatea. Zenbat urte egin zituen Zaramak? Hemeretzi urte egin genituen eta orain indarberrituta itzuliko gara. Atsedenaldia ondo etorri zaigu eta Zarama birziklatua berreskuratu dugu.