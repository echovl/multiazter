Docutec Saria Woody Allenentzat Oscar sariak ez bezala, Donostia saria oholtza gainean jasoko du, gaur, zinemagintzaren historian arrasto sakona utzi duten film ugariren zuzendariak. Biografia eta obsesioa nagusien berri izan nahi baduzu, irakurri erreportajea. Donostia ez baita Hollywood     Saria Woody Allenentzat    JUAN LUIS ZABALA /  Woody Allenen musika taldeak ez du gaur zuzeneko musika emanaldirik New Yorkeko inongo klubetan, eta, klarinetea jo beharrik ez duenez, Donostian izango da zinemagile ezaguna, Zinemaldiaren inaugurazio ekitaldian, Melinda and melinda film berria aurkezten eta Donostia saria jasotzen. Inbidia handiz ikusiko dute Donostiako ekitaldia AEBetako Zinematografia Akademiako arduradunek, kontu jakina baita Oscar sarien banaketa ekitaldiek ez dutela inoiz lortu Donostiako Zinemaldiak gaur lortuko duena: Woody Allenen presentzia. Antza denez, ez dute zorte handirik haren musika taldearen emanaldien egutegiarekin. Zuzentzen duen 38. filma du Woody Allenek Melinda and Melinda, gaur Donostian aurkeztuko duena, eta 38 horietatik asko dira zinemagintzaren historian arrasto sakona utzitakoak: Annie Hall, Interiors, Manhattan, Zelig, The Purple Rose of Cairo, Bullets over Broadway, Mighty Aphrodite... Era askotako publikoa eta joera askotako kritikariak liluratzen asmatu du Allenek. Allen Stewart Konigsberg izenarekin jaio zen Woody Allen, 1935eko abenduaren 1ean, New Yorkeko Brooklyn auzoan bizi zen familia judu baten altzoan. Ironiarako joera izan zuen oso gaztetatik, eta umore zorrotza erakutsi zuen hala hainbat aldizkaritan kaleratu zituen testu laburretan nola Your Show of Show telebista saiorako idatzi zituen gidoietan. 1961ean oholtza gainera egin zuen jauzi, eta bera hasi zen bere txisteak kontatzen. Hurrengo urteetan telebistan ere erakutsi zuen bere umorea, eta arrakasta handia izan zuten bi antzerki emanaldi idatzi, muntatu eta eman zituen Broadwayn: Don't drink the water eta Play it again, Sam. (Zintzilik antzerki taldeak bigarren lan horren euskarazko bertsioa eskaini zuen Euskal Herriko oholtzetan Jo ezak berriro, Sam, 80ko hamarkadaren erdialdean, eta La Primitiva Casa Baroja argitaletxeak gidoia argitaratu zuen, 1986an.) What's new Pussycat? filmerako egindako lanaren bitartez sartu zen Woody Allen zinemaren munduan, 1965ean: gidoia idazteaz gain, aktore lana ere egin zuen Clive Donnerrek zuzendutako film hartan, Peter Sellers, Romy Schneider, Ursula Andress eta Peter O'Tooleren ondoan, besteak beste. 1966an zuzendu zuen bere lehen filma, Senkichi Taniguchirekin elkarlanean: What's Up, Tiger Lily?. Hala ere, Take the money and run (1969) jotzen da Woody Allenen opera prima-tzat. Intelektualen gustuko komikotzat jo zuten, film horri esker, eta arrakastak zinemagintzan jarraitzeko aukera eman zion Woody Alleni. Annie Hall filmarekin jo zuen gailurra, 1977an. Zuzendari onenaren nahiz gidoi onenaren Oscar saria irabazi zuen filmak, eta Woody Allen ez zen sarien banaketa ekitaldira joan, bere jazz taldearekin emanaldia zuela argudiatuta. Zinemagintzaren historian sartuta zegoen. Interiors eta Manhattan-ekin ere (1978 eta 1979, hurrenez hurren) laudorio ugari eta sari garrantzitsuak jaso zituen Woody Allenek, eta harrezkero urteko film bat baino gehiago zuzentzen jarraitu du, batzuetan beste batzuetan baino arrakasta handiagoz, baina beherakada nabarmenik gabe, hala ere, beti.    Woody Allenen obsesio nagusiak   Sexua Sexuaren inguruko gogoetak eta txisteak etengabeak dira Allenen film guztietan, eta pertsonaien jokabideetan irrika sexualen eragina funtsezkoa da. Sigmund Freuden itzala nabari da, oro har, Allenek sexuaz duen ikuspegian. «Maitasunik gabeko sexua esperientzia hutsala da, baina esperientzia hutsalen artean onenetakoa», Manhattan filmeko pertsonaia baten ustez. Heriotza Ingmar Bergman bere maisu handiak bezala, etenik gabe egiten dizkio Allenek bere buruari funtsezko galderak: nor gara?; nondik gatoz; nora goaz? Erantzun erabatekorik ezean, umorean bilatu izan du kontsolabidea: «Ez dut geroko bizitzarik sinesten, baina badaezpada ere barruko arropa aldatu dut», dio Allenen ipuin bateko pertsonaiak. New York Jaio zeneko hiriari estu lotutako zinemagilea da Woody Allen. Eta New York bera ere Woody Alleni estu lotuta dago, Manhattan filmaz geroztik batez ere. New York, funtsean, Mendebaldeko egungo gizakiaren bizileku arketipikoa da, eta Allenen filmek gizaki horren kezkak eta ezinak, dudak eta damuak islatzen ditu, horretarako egokien iruditu zaion lekuan. Familia Bere pertsonaien barruko motibazioetan sakonduz, giza izaeraren barrunbeak ikertzen ahalegindu da beti Allen. Pertsonaien dudak eta damuak daude beti Allenek kontatu nahi duenaren jatorrian. Azalekoagoak diren kontuen atzean, familiaren inguruko kezkak indar handia hartu du beti bere filmetan, Hanna and her sisters-en batez ere. Umorea Allenen sormen lanaren osagarri nabarmenenetakoa da umorea. Artikulugintzan hasi, antzerkigintzan jarraitu eta zinemagintzan asentatutako ibilbide osoa hartzen duen ardatza. Sakonean duen oinarri intelektual sendoari esker, gai serio eta larrienetan huts egin beharrean indartu egiten da umore hori, giza izaera argitzen duen distira bihurtzeraino.      