Docutec Korapiloa fardelean Kontsumitzaile aritzea ez dugu ja zeregin erraza, eta, zantzuak badira, gero eta zailago bilakatuko zaigu. Kontsumitzaile titulua erosle huts ginela arinki eskuratu genuela, maleziarik gabekoa zirudien. Ordura arte, saltzaileekin genuen zuzeneko tratua zaindu behar izaten genuen, eta gatazkak, oro har, bi parteek negoziatuta konpontzen ziren. Merkataritza sofistikatu zen, gero, produkzioa industriak eskuratu ahala, eta, poliki-poliki, erosleok kontsumitzaile bihurtu ginen. Babesgabe ginela ohartuta, gure eskubideak ere aldarrikatu genituen, elkarteak sortu, kontsumitzaileak defendatzeko organoak antolatzera instituzioak bultzatu. Betebeharren tenorea iritsi zaigu orain. Iruzurrik egiten ez digutela zaintzeaz gain, gure ekonomia etxetiar edo pertsonalei kalte gutxien eginda erosteaz landa, beste hamaika ardura pilatzen zaizkigu. Iruzurrik gabe ere saltzen dizkiguten gauzek osasuna kaltetuko ez digutela igarri behar dugu, produktuak ekoiztean inoren eskubideak zapaldu ez dituztela jakin, erosten dugunak ingurumenari eraso egiten ez diola bermatu... Ardura handiegiak, haiei katearen azken begiak soilik eusteko. Erakunde publiko zenbaitek gomendatu bezala, bilgarri gutxien duten produktuak eros ditzakegu, baina benetako gakoa segurtasuna, osasuna edo balizko galerak eragozteko beharra estakuru hartuta produktuak bilgarri amaiezinez hornituak fabrikatzen dituztenek dute.