Docutec Ordenagailuak Ordenagailua hondatu, eta informatikao dendara egindako bisita kontatzen digu idazleak. ARITZ GORROTXATEGI   Ez dakizue zenbaterainoko ezinegona eragiten didaten hutsegite teknologikoek. Gizakiekin elkarrizketaren bidez saia zaitezke arazoak konpontzen. Nire ordenadoreak, zoritxarrez, ez du oraindik hitz egiten ikasi. Hala izatera, gure arteko arazoak modu gizatiarrean konponduko genituzke, kafetxo bat tarteko, eta ez kolpeka. Laburtuz, berriro izorratu zaidala. Noski, informatika denda batera abiatu naiz. Sartu bezain laster, bi belarriak aurikularrez estalirik dituen neska batek artatu nau. Ez dakit nola, baina nire azalpenak entzutea lortu du beste norbaitekin mikro batetik hizketan ari zen bitartean. Nire trastuak ez du arrankatu nahi, aitortu diot sorbaldak goratuz. Botoi bat sakatu du. Besterik ez. Berehala heldu da teknikaria. Ez dakit zergatik, baina informatikako teknikari guztiak berdinak iruditzen zaizkit. Logura aurpegia dute beti, narras jantzita doaz eta enbarazu egiten diezun aurpegiarekin begiratzen zaituzte. Zer gertatu zaidan azaldu diot atzera. Modu bitxian erantzun dit, hizkuntza niretzako arrotz batean: hardware profilak, dispositiboak... Mataderora daramaten behiaren begirada geratu zait. Berak, ordea, ordenagailurik merezi ez banu bezala begiratu nau. Zorrotz. Zertarako erabiltzen duzu?, galdetu dit erdeinuz. Idazteko, nik. Irakurleak zain dauzkadala. Zer ikasi duzu, bada?, berak. Zuzenbidea. Lasai, ez dut berriro ikasiko. Ziurrenik, konfigurazioa izango da. Zerbait izorratuko zenuen bota dit bapo. Beti ematen dizute erantzun berbera: konfigurazioa. Ordenadoreak ez, eta gu bagina bezala gaizki konfiguratuak gaudenak. Berdin-berdin ordaindu dizkiot konponketaren 40 euroak. Erruduntasun konplexuak balio duena.