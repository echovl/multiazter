Docutec Hobetzeko gaitasun handia dugu Giza adimena aztertzen duen adituarekin elkarrizketa. Honen ustez, giza adimenak ahalmen handiak ditu, erabili ohi ditugunak baino gehiago. Elkarrizketan zehar adimenaren inguruko azalpenak ematen ditu. Lair Ribeiro (Adimen aplikatuan aditua): «Hobetzeko dugun gaitasuna ikaragarria da» Kardiologoa da, baina adimen aplikatuari buruz dagoen aditurik nagusietako da Lair Ribeiro brasildarra; gizakiak garatu gabeko potentzial ikaragarria duela frogatzea da bere helburua. Izan ere, jendeak soilik adimenaren %5 inguru erabiltzen du. Lair Ribeiro brasildarra Bilbon da egunotan, adimen aplikatuari buruzko liburu bat aurkezten. Oso ezaguna da Brasilen, eta orain han ikasitakoa Euskal Herrian irakatsi nahi du. Ribeiro Egunkariarekin hitz egiteko parada ere izan du, adeitsu. Zer da adimen aplikatua? Adimena ez da gauza finko bat, bizitzan zehar handitu edo gutxitu daiteke. Bestalde, adimena ez da heredentziaz jasotzen den zerbait, ikasi egiten da. Soilik zatik txiki bat jasotzen dugu heredentziaz. Pertsona batek jasotzen duen adimenaren %30 genetikoa da, eta gainontzekoa kulturala da, hots, norberaren inguruneak, formazioak, hezkuntzak edo ikasketak baldintzatzen dute. Har dezagun Albert Einsteinen kasua. XX. mendeko pertsonarik argienetako bat bezala hartzen da. Hala ere, idazten edo irakurtzen ikasi ez balu ez litzateke gizon argi bat izango. Badira musikarako erraztasuna dutenak. Beste batzuk abilak dira oso zenbakiekin. Primeran idazteko gaitasuna duten lagunak ere egon badaude... Zortzi adimen mota daude, eta pertsona bakoitzak bat edo gehiago garatzen ditu. Emakumeek gizonezkoek baino hitz egiteko gaitasun handiagoa dute. Hiru urteko neskatxo batek hiru urteko mutil batek baino hiztegi aberatsagoa du. Bestalde, mutil koxkorrek lehenago ikasten dute oinez. Izan ere, gizonezkoen gorputz-adimena handiagoa da. Emakumeek ere giza harremanetako zein intuizioa garatzeko orduan erraztasun handiagoa dute, gauzetaz errazago ohartzen dira. Adimenari dagokionez gizakiak uste baino gaitasun gehiago dituela defendatzen duzu. Mugarik ba al du? Mugak ezartzeko goiz dela deritzot. Hala ere, Ameriketako Estatu Batuetako zientzialari batek gizakiek ikasteko gaitasuna hogei aldiz handitu dezakegula frogatu zuen. Horrek zera esan nahi du: gure pentsatzeko gaitasunaren %5 bakarrik erabiltzen dugula. Hobetzeko dugun gaitasuna ikaragarria da. Gizakiek denborarekin gaitasunak galtzen dituzte. Noiz hasten da adimenaren galera? Jaiotzen garen unetik 1.000 neurona inguru galtzen ditugu egunero. Asko dirudi, baina kontutan hartu behar da 100 bilioi neurona ditugula. Beraz, 70-80 urtez bizi izan den gizaseme batek neuronen %1 baino gutxiago galtzen du bere bizitza osoan. Hala ere, hori baina prozesu garrantzitsuago bat gertatzen da. Urteen poderioz neuronen arteko loturak galtzen ditugu. Duela gutxira arte ez genekien zenbait ariketei esker gizakiak neuronen arteko loturak handitzeko gaitasuna duela. Gainera, orain dela gutxi jakin dugu hipokanpoan dauden neuronek biderkatzeko gaitasuna dutela. Hori garrantzitsua da oso. Izan ere, hipokanpoa gauzak ikasteko prozesuarekin lotura zuzena duen burmuineko atala da. Zahartzen ari diren pertsonek maiz aterosklerosis izeneko prozesuaren ondorioz galtzen dituzte gaitasun mentalak. Koipea arterietan batzen da, eta oxigenoa ez da garunera heltzen. Burmuina gorputzaren pisuaren %2 bakarrik da. Hala ere, gizakiak kontsumitzen duen oxigenoaren %25 kontsumitzen du. Hots, aterosklerosiaren ondorioz odola ez da behar bezala garunera heltzen, oxigenoa falta da, eta horrek gaitasun mentalak galtzea eragiten du. Aurreko belaunaldiak baina adimentsuagoa al dira oraingoak? Zenbait arlotan gero eta adimentsuagoak garela esan genezake. Esaterako, garapen teknologiko handia lortu dugu. Hala ere, garapen humanistikoa ez da ildo beretik joan. Bien arteko banaketa handia da, eta horrek arazo ugari sortzen dizkigu. Inoiz baino indarkeri eta gerrate gehiago daude egun. Munduan 30 aldiz gehiago gastatzen dugu soldadu batean ikasle batean baino. Ez gaude gizartea bakerako prestatzen ari, gerrarako baizik. Ariketa fisikoa edo elikadurari esker norberaren inteligentzia handitu al daiteke? Bai, eragin handia dute. Gure mahaietara heltzen diren elikagai gehienak gero eta kalitate gutxiagokoak dira, maiz aldez aurretik prestaturiko janaria da. Elikagai horiek bitamina eskasia izan ohi dute. B-1, B-2 edo B-6 bezalako bitaminak funtsezkoak dira garun osasuntsu bat izateko. Nire ustez, edade jakin batetik aurrera oso garrantzitsua da bitaminak dituzten gehigarriak hartzea. Lo egitea funtsezkoa omen da gauzak memorizatzeko. Bai, hala da. Gainera, bada nabarmendu beharreko gai bat. Erabateko iluntasunean lo egitea komeni da. Zenbait etxetan gauetan argi bat piztuta uzteko ohitura dago. Oso kaltegarria da. Garunak iluntasuna behar du melatonina substantzia sortzeko. Melatonina hormona antioxidatzaile bat da, eta garuna babesteaz arduratzen da.  