Docutec Hepatitisari aurrea nola hartu Hepatitisari buruzko artikulu interesgarria. Hepatitis-mota nagusiak lau dira, bakoitza birus banak sortua (A, B, C eta D hepatitisak, hain zuzen ere), eta mota guztietan sintomak nahiko antzekoak izan arren, gaitza kutsatzeko modua aldatu egiten da batetik bestera. Hepatitisa edukitzeak ez du esan nahi, gaur egun, ezinbestean botikak hartu behar direnik, zenbait kasutan gaixotasuna berez sendatzen baita. Baina, dena den, gauzak argi edukitzea komeni da, eta gomendio orokor batzuk kontuan hartzea. Zenbait birus gure gorputzean sartu eta ez dira nabarmentzen denbora luzea pasatu arte; kasu batzuetan urteak ere egin ditzake birusak gure gorputzean inolako sintomarik eragin gabe, 'isilean'. Eta hori gertatzen da hepatitis-kasu gehienetan. Valentziako Ospitale Nagusiko Hepatologia atalburu Moises Diago doktorearen hitzetan, "arrisku-taldeez eta jadanik diagnostikatuta dauden pertsonez gain, biztanleen % 2 hepatitisaren birusarekin harremanetan egon da, nahiz eta ez den horretaz konturatu. Eta, horregatik, azken urteotan gero eta gehiago dira orain urte asko hartutako hepatitis kronikoak diagnostikatzen zaizkien pazienteak". Kasu hauetan sintomarik ez da agertzen infekzioa gertatzen denean. Horregatik, hepatitis-arriskua baztertzeko, komeni da, horren beldur izanez gero, noski, aldizkako mediku-azterketak egitea. Noiz dago justifikatua horretarako beldurra? Batez ere, 1990. urtearen aurretik odol-transfusioak hartu dituzten pertsonen kasuan, ordura arte odola hartzea baitzen kutsatzeko bide nagusia. Geroztik, odol infektatua antzeman eta baztertzeko beharrezko kontrolak jarri ziren martxan, eta arazoa konponbidean geratu zen. Sailkapena Hepatitisa nabarmentzen denean, alegia, lehen sintomak hasten direnean, hasierako etapetan bederen, gripe baten moduan agertzen da: ondoeza, sukarra, muskuluetako mina, apetitu-galera, goragaleak, gorakoak eta beherakoak izaten dira. Gaitzak aurrera egiten badu, min horia agertzen da: alegia, azaleko eta begietako konjuntibaren kolore horixka (horri teknikoki ikterizia esaten zaio), aho-kiratsa eta halako etengabeko zapore mikatz bat ahoan. Horrekin batera pixa ilundu egiten da, tearen antzeko kolorea hartzen du, eta eginkariak, berriz, zuritu egiten dira; aldi berean, sabeleko mina ere agertzen da. Gibeleko inflamazio edo hantura guztien % 90 (eta hepatitisa ez da hori besterik, gibeleko inflamazio bat) birusek sortuak dira. Eta gainerako arrazoiak bestelakoak dira. Gaitza iragankorra izatea edota arazo kroniko bilakatzea birus sortzailearen mende dago, baina badira faktore genetiko batzuk ere, ezezagunak oraindik, eta pertsonaren defentsa-sistemak ere zeresana du gaitzaren eboluzioan. Hepatitis birikoak A motako hepatitisa Birus honen transmisio-bidea fekal-ahozkoa da, hau da, gorozki edo eginkarien eta ur zikinen bidez kutsatzen da, batez ere, edota ur honekin harremanetan egon den janariren bat jateagatik. Garai batean oso ugariak ziren haurtzaindegietan, umeek askotan elkar ukitu eta ondoren hatzak ahora eramaten dituztelako, baina gaur egun, baldintza sanitarioak hobetu direnez, ez da hain usua. Mota horietako hepatitisak dira onaireenak eta beti bere kasa sendatzen dira. Baina, dena den, badira kontuan hartu beharreko gomendio orokor batzuk (ikus bukaerako laukia), gorputzak birusari gaina hartu eta gibelaren kaltea konponezina izan ez dadin. Prebentzioa: lurralde exotikoetara bazoaz, eta bertan A hepatitisaren eragina handia bada, txertatzea komeni da. Dena den, lurralde horietan kontu handia eduki behar da edateko urarekin. B motako hepatitisa Kasu honetan transmisio-bideak hainbat izan daitezke: amak jaioberria kutsa dezake erditzeko unean (honi transmisio bertikala esaten zaio), babesik gabeko sexu-harremanetan ere kutsa daiteke (preserbatiborik gabe), edota odolaren bidez (transmisio horizontala osatzen dute bi bide horiek). Diago doktorearen esanean, "helduen % 95 zeharo sendatzen da, baina ez da gauza bera gertatzen umeekin: zenbait iturriren arabera, haurren % 5 bakarrik sendatzen da guztiz". Azken urteotan haurrak txertatu egiten dira B hepatitisaren kontra, eta, beraz, intzidentzia asko jaitsi da umeetan. Baina pertsona helduek beharrezkoak diren arreta-neurriak hartu behar dituzte (kondoia erabili, xiringarik ez konpartitu, etab.), gaixo horietako % 5-10 gaixo kronikoak direlako, eta gaitza behar bezala kontrolatzen ez bada, zirrosia edo gibeleko minbizia ekar dezakeelako luzarora. C motako hepatitisa Odolaren bidez kutsatzen da batik bat, eta kasuen % 70ean arazo kroniko bihurtzen da. Hau da hepatitis-motarik usuena, eta batzuetan kutsatu eta urte dezentera agertu edo nabarmentzen da beste edozein arrazoirengatik, pertsona horri analisiak egiten zaizkionean. Prebentzioa (B hepatitisarentzat ere balio du): erabili preserbatiboak, ez konpartitu tresna zorrotzik, ezta garbiketakorik ere (hortzetako eskuilak, adibidez), eta B hepatitisaren kasuan, galdetu txertoaren berri. D motako hepatitisa Lehendik ere beste infekzio garrantzitsu batzuk dituzten pertsonetan agertzen da, betiere B birusarekin batera. Bestelako hepatitisak, ez-birikoak Hepatitis toxikoak Alkohola denbora luzean kontsumitzeak, eta asko edateak, gibela kaltetu dezake, eta inflamazio edo hepatitis kronikoa sorrarazi. Botikek eragindakoak Pertsona batzuk oso sentikorrak dira botika jakin batzuen aurrean. Ez ezazu inoiz zeure kabuz sendagairik hartu. Defentsen alterazioa Hepatitis-mota batzuk autoimmuneak dira: usuago gertatzen dira emakumeetan, eta faktore genetikoei, tiroideko gaitzei eta gaixotasun erreumatikoei lotuta egoten dira normalean. Hepatitisari nola aurrea hartu, J. Agirre (Zientzia.net). Elhuyar aldizkaria, 176. zk., 2002-05-01