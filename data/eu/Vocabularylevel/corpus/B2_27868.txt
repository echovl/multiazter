Docutec Nor egokitu: gizartea ala etorkina? Etorkinen inguruan asko hitz egiten da eta arazo askoren iturburu da beraien eta bertakoen arteko harremana. Irtizi honen arabera etorkinak egokitu behar du bizi den herrialdera. GOTZON ARANBURU - Kazetaria Ez da arazo sinplea, badakit. Etorkinak gero eta ugariago ikusten ditugu gure herrietako kaleetan, hizkuntza ezezagunak gero eta maizago entzuten ditugu autobusean eta telefono kabinen ondotik pasatzen garenean, eta gure umeek lagun txinatarrak, marokoarrak eta senegaldarrak egiten dituzte eskolan. Zer jarrera hartu egoera berri honetan? Are gehiago, jarrerarik hartu behar al da? Jarrera hartzea bera ez ote da etorkinen kontrako lehenengo pausoa ematea? Alegia, gure gizartea multietnikoa izatea guztiz normaltzat joko bagenu ez ginateke jarrera bat edo bestea hartzera behartuta sentituko; ez, nolabaiteko arriskua aurreikusten dugulako sentitzen gara deseroso eta gai honi buruz hausnartzera behartuta. Geure begiekin ikusten duguna eta hedabideek ematen dizkiguten berriak dira hausnarketa honen iturri. Iruñeko musulmanek hilerria eskatu dute; marokoar batek emaztea eta semea ­donostiarrak biak­ bahitu nahi izan ditu, Marokon hezkuntza eta erlijio islamikoa jaso ditzaten; Nigeriako epaitegi batek harrika hiltzera zigor dezake emakume adultero bat, lege islamikoak hala agintzen omen duelako... Izaera desberdineko berriak, baina egiak denak. Atera dezagun eztabaidatik Nigeriakoa, nire ustez irakurle bakar batek ere ez duelako zalantzarik izango bidegabekeria onartezina dela epaiketa hori, eta hel diezaiegun beste bi kontuei. Hilerriarena? Jakina, izango ez dute musulmanek beren hilerria izateko eskubidea? Kristauek adinakoxea, ez gutxiago. Hil eta gerokoak norberaren sinismenarekin estu lotuta daude eta gizaki bakoitzaren eskubidea da beste mundurako jauzia nola egin aukeratzea. Zer gertatzen da, ordea, sinismen horiek eguneroko bizitzan aplikatzeko orduan? Non dago sinistun bakoitzaren eskubideen muga? Gatozen Donostiako kasura. Semea bahitu nahi izan duen gizonak esango du ez zaiola onartu haurra bere sinismenaren arabera hezteko eskubidea. Eta egia da, Donostian jaiotako ume bat musulman heztea ezinezkoa baita, ez eskola eta ez gizartea ez daudelako horretarako prestatuta. Baina galdera zaila orain dator: prestatuta egon behar al lukete? Beste era batera esanda: benetan al du umea musulman hezteko «eskubidea» gizon horrek? Ez naiz ari etxeko heziketaz, jakina, baizik eta eskolaz, kirolaz, festaz; gizakia gizartean txertatzeko balio duten tresna horiei buruz alegia. Ausartuko nintzateke esatera kanpotik datorrenak egokitu behar duela hemengora, ez alderantziz. Arazoa da «egokitzeak» norberaren ustez ukiezinak diren eskubideak urratzea dakarrela.