Docutec Profetaren hitza, euskaraz Korana euskaraz irakur daiteke hemendik aurrera, baita 'Budaren Hitza' eta Lao Ziren 'Dao De Jing' ere «Duela 2.500 urte, gure zientzia eta aurrerapenik gabe, bazekiten haiek zerbait gizakiari buruz, bizitzari buruz. Jakinduria hori ere behar dugu, gaur, hemen». Joxe Arregi Erlijioen Jakinduria bildumaren koordinatzailearentzat, puntako «matematika, fisika nuklearra eta biologia» beharrezkoak dira, baina ez dira nahikoa. Ildo horretatik, euskarazko jakituria aberastera datoz orain giza kulturaren ardatz izan diren eta diren idazkiak, erlijo handietako idazki fundatzaileak. 15 liburuko bilduma osatu dute, Jaurlaritzaren laguntzaz, Deustuko Unibertsitateko Teologia Fakultateak eta Ibaizabal argitaletxeak. Juduen eta kristauen Biblia ez da bilduman sartu, jada euskaraz argitaratuta baitago. Ondorioz, nola ez, bildumako izarra eta lehen liburua Korana da. Historian berebiziko eragina izan duen liburua, gaur egun 1.200 milioi lagunentzako erreferentzia dena, euskaraz irakur daiteke orain, Iñaki Ugaldek eta Dionisio Amondarainek egindako itzulpen ederrari esker. «Euskarak behar zuen». Ugalderen ustez, onuragarria izango da «gure artera etorri eta euskara ikasten ari diren etorkinentzat, kristauontzat eta islamen erlijioa euskaraz aztertu nahi dutenentzat». Oso ezaguna eta aldi berean oso ezezaguna da musulmanen liburu sakratua. Hala uste du Iñaki Ugaldek. «Ez dut uste jende askok irakurri duenik. Liburukotea da, mezuetan errepikakorra agian, baina hortxe dago haren indarra, hain zuzen». Ramadanean egunez egun irakurri beharreko atalen zerrenda eta ahuzpeteko aleiena ere jasotzen ditu euskarazko liburuak. BUDA ETA LAO ZIREN BITXIAK. Budaren irakaspenak milaka izan ziren, eta haien laburpen sistematikoa Nianatiloka Mahaterak egin zuen, XX. mendean. Eta Indiako jakintsuaren hitzak euskarara, Iñaki Ugalderen laguntzaz, Kepa Egiluzek ekarri ditu: «Mezu baikorra eta itxaropentsua da Budarena». Egiluzerentzat, «Budaren printzipioa den elkardependentziaren adibidea da haren hitzak euskaratzeko elkarlanean egindako ahalegina». Eta ahalegin eskergarria egin dute baita Pilar Lasartek eta Jose Agirrek ere, Dao De Jing liburua txineratik euskaratzeko, hots, ideogramen hermetismoa gainditzeko. Lao Ziren hitzak harribitxiak dira euskaraz ere.