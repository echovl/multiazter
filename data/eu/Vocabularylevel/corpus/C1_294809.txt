Docutec Santa Klara irlaren inguruan urpean Gipuzkoako kostaldean ugariak dira flysch izena duten egitura geologikoak. Elkarren jarraian dauden hainbat geruzek osatzen dute egitura hori, eta geruzok hainbat materialez osatuta daude aldi berean. Flysch hauek itsasoan daude batzuetan, eta oso malkartsuak dira. Horrelako egitura bat da Santa Klara irla, 600 m. garai dena, eta Kontxako Badia babesten duena, iparretik. Urpean igeri egiteko aukera bat baino gehiago eskaintzen du Santa Klarak. Berez, teknika desberdinak balia daitezke. Baina, urpekariaren maila ere aintzat hartu behar da. Apnea-era erabilita, bira osoa eman dakioke irlari. Igerilari trebeak ordu pare bateko lana izango du, lasai joanda. Bira osoa egin nahi ez izatera, gustukoa dugun zati bat aukera daiteke eta denbora gutxiagoko urpeko igerialdi bat egin. Uhartearen barruko aldetik, arroka eremu estu bat bada, harea ur-azpian duena, 8 bat metrora. Ekialdera joan ahala eremu hori zabalagoa da. Inguru horretan fauna eta flora ugari dago. Adibidez, Ulva lactuca, Fucus vesiculosus eta Codium decorticatum gisako algak, sakonera txikiko uretakoak, sarriago dira hemen, eta zenbat eta saihetserago, Gelidium sesquipedale erako algen emana ere handitu egiten da, baita urpean 15-18 metro jaitsita ere. Alga artean jostari dabiltza gailegoak eta karraspio begiubelak, baina noizean behin han azalduko dira txilibituak ere. Bada beste arrain bat, oso bitxia, Centrolabrus exoletus delakoa; honek parasitoak jaten ditu, eta beste arrain batzuek galdutako azala ere bai. Eta horregatik beste arrain batzuk leku jakin batzuetara biltzen dira Centrolabus exoletusek bere garbiketa-lanak egin ditzan. Arrain txikia da hau, baina oso garrantzizkoa. Esparidoak ere ohiko dira, batez ere gaztetxoak: sakonera gutxiko ur hauetan badute nahikoa babes eta bazka: mota guztietako muxarrak eta ez hainbeste txelba hortzandi, txopa, eta txelba arrunt. Itsasertzeko beste arrain batzuk ere badira hemen: durdoak, nabarrak gehientsuenak, baina aldika pintoak ere bai. Aquarium-aren aldetik dagoen irla-muturrean sakonera handiagoko urak daude, eta babesik gabea da. Arrainak ere handiagoak dira paraje honetakoak: aker muxarrak (Puntazzo puntazzo), muxar ezpainlodiak (Diplodus trifasciatus)... itsasautsitik ihesi joaten direnak gu ikustean. Zulo iragangaitz bat ere bada lanperna gozoez beteta, eta gertu dabiltza ere balanoak lasai askoan. Irlaren beste aieka askoz ere bortitzagoa da, 18-20 metro sakonean hasi eta ia ur-azaleraino iristen diren harri zabal erraldoiez osatua dago. Horietako batzuk milaka urteko higaduraren poderioz barru-huts gangadunak dira. Agian, hortxe ibiliko ziren oso aspaldi burbinak ere. Harrizko labirinto hauetan barrena igarota ezusteak ere izaten dira, lupiak esaterako, boga eta txitxarro txiki multzoaren atzetik ehizean ziztu bizian ibili ohi direnak. Abiada bizi bera erabiliko du lupiak gugandik ihesi joateko. Aipatzen ari garen alde honetan itsasoa oldartu egiten da, eta arreta handiz ibili behar da. Kostak parez pare dauka itsasoaren indarra, eta ez da harritzekoa itsaso-azpiko urek batera eta bestera eramaten bagaituzte, baita haitzen kontra ere deskuidatuz gero. Ingurutxo honetan irlatik gertu dagoen arroka-sail bat agerian geratzen da marea behera dagoenean: nahiko gune malkartsua da berez, iparrerantz egiten duena 18 bat metroko sakonera arte, gutxi gorabehera. Behin sakonera horretara iritsita, arrokak bere lekua uzten dio hareari, eta itsaso-azpiak itxura horixe duelako, eta haizeen indarrarengatik, udaren amaieran Gelidium alga saldoa azaleratzen da. Itsas belar hau bildu egiten da jakiak egiteko agar-agar izeneko sustantzia oso interesgarria duelako. Santa Klarako ibilbide hau bukatzeko, mendebalerantz egingo dugu, Haizeen Orrazirantz. Hor bada urpean, ez oso sakonera handian, hondartza bat, eta itsasoa ez da hain zakarra. Haitzetako barbarinen parajea da, txokoena, eiherazainena, edo gu ikustean tiroa bezala ospa egiten duten mihi-arrainena. Eta itsasoren hondotik mendebalerantz arroka batzuk ateratzen dira betiko alga gelidiumaz beztituak, eta arretatsu begiratuz gero, algek zirriztu batzuk estaltzen dituztela jabetuko gara, nekora handien eta kabrarroka beltzen (Scorpaena porcus) bizileku. Sarritan antxoa-multzoak ikusiko ditugu, bizirik iraun nahian, atzetik arrain handiagoak dituztela: txitxarroak esaterako.