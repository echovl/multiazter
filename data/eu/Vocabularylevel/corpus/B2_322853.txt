Docutec Bikote bila Egun batzuk jai ditudanean egitekoen zerrenda luze bat osatzen dut. Noski, zerrenda horretako guztiak egiteko behar diren orduak eta jai ditudanak ez datoz bat, eta, bat ez datozenez, zerrendako pare bat gauza bakarrik egiten ditut. Aitzakia ona, ezta? Gabonetan egun batzuk jai izan ditut eta nire logelako kaxoiak txukuntzea izan da lanetako bat. Hasteak pereza handia ematen dit, baina behin hasita oso gustura egiten dut. Ia-ia arropa erostera joatea bezala da: ze praka dira hauek? Niki hau, noiztik dago hemen? Ai... txamarra honen bila ibili nintzen, ba! Orduan konturatzen zara hurrengoan zerbait erostera joan baino lehen hobe dela armairua txukuntzea... Baina, pena ere sentitu dut. Izan ere, 11 galtzetin topatu ditut bikoterik gabe. Seguru nago ez direla denak nireak, baina, aizue, laguntza mereziko dute ba? Txuriak eta beltzak dira gehienak, baina bada tartean koloretako bat. Norbaitek hauendako moduko bikoterik baldin badu, jar dadila nirekin harremanetan eta egingo dugu zerbait hauei eguna alaitzeko. Iturria: http://www.goiena.net/blogak/tuttifrutti  