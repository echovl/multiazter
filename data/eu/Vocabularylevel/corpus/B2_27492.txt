Docutec Inmigrazioa Elkarriketa luzeko pasarte honetan B. Atxagak inmigrazioa eta datozenekiko eduki beharreko jarrera ditu hizketagai. O!:  Inmigrazioa "gainean" dugula eta, arabiera ikastea komeni al zaigu? Bernardo Atxaga.: Benetan gizarte progresista batean bizi bagina, eskoletan eta beste, pittinka arabeen eta Afrikako beste hainbat herriren kultura, ea., e.a., hau da, "hona etortzekoak diren talde horien berri eman beharko litzateke. Ez baduzu ezagutzen, ez duzu maitatzen. Hori halaxe da, egia handia. Aurreneko lana, etorkinei buruz, serio esanda, izena ematea, bere izena jakitea; abizena baldin badakigu hobeto oraindik, ez izatea "beltza"; hortik aurrera, bere kulturaz gehiago jakinez gero (horretaz Iiburutto bat ez litzateke gaizki etorriko), askozaz ere hobeto. Baina ez dakigu gizarte progresista batean bizi garen ala ez. Arazo Bakarreko Herrian bizi garenez...!! Gainerakoaz ez dakigu, Beharbada Progresistak Izango Dira Orain Hezkuntzan Sartuko Direnak, ez dakit, ezin da jakin, je, je... Horrelakoetan ikusten da, horregatik hasieran aipatutako ezker-joerak, e.a. Nik ez daukat Ezkerraren Teoriarik, baina badakit, ezkerreko sentsibilitate batetik, etorkin horri harrera on hori eman behar zaiola, tarte asko dagoela edozein moduzko topikotik bere kulturaz zerbait jakitera. Begira Mohamed Chukriren kasua. Bere bizitza izugarria da, txikitatik baztertua, Espainiako ejertzitoko desertore batena, kartzela istorioak, irakurri "El pan desnudo"... Ezagun dut eta egun pare batez egon ginen elkarrekin, aurkeztu egin nuen, jendaurreko elkarrizketa bat izan nuen berarekin; zuk entzuten diozu gizon horri, irakurtzen diozu bere liburua, eta konprenitzen dituzu mila gauza, konturatzen zara zer den pobre izatea, jende hori zein txiro den eta, hala ere, ze borondatea zuen Chukrik idazle izateko; gero, bestalde, ze zortea eta Iaguntza izan duen Tangerren gertatu eta hor ezagutzeaz Genet (Larachen lurperatua berau), Moravia, Burroughs, Beckett, Bowles (Ameztoyk pertsonalki ezagutu zuena)... Bowlesek itzuli zuen Chukri lehenbizi ingelesera. Liburu latza da, irakurri ezazu... Hori irakurri eta gero, behintzat, eskolara etortzen bazaizu Tangerreko bat, edo bereberea, bereberea baita bera, beste maitasun batekin begiratuko zenuke...