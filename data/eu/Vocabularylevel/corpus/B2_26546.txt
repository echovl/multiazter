Docutec Ratoncitos eta sagutxoak Hagina erortzean oparia ekartzen duen saguaren ingurko ohituratik abiatuz, tradizioei buruzko erreflexio laburra egiten du iritzi emaileak. Laura Mintegi   Bart ere sagutxoa heldu da etxera. Etxean ez dugu sagu­txorik, zorionez. Ez da hori. Kontua da etxeko txikiari beste hagin bat jausi zaiola, eta burukoaren azpian ipini ondoren, sagutxoaren oparitxoa ja­so duela biharamun goizean. Argi ez dagoena da ea nork utzi dion oparia mutikoari. Gure etxean Ratoncito Pe­rez izaten zen oparia zekarren pertsonaia. Ikastolan, aldiz, gure txikiei esan diete Agirre sagutxoa dela halakoetan ekartzen ohi duena eta, familiako andre nagusiei galdetuta, esan digute ez raton­citoa ezta Agirre sagutxoa ere, baizik eta Maritxu Teila­tuko izaten dela. Maritxuk hagina hartu eta tximinietatik gora botatzen du, eta, batzutan (baina ez beti), burukoaren azpian opariren bat uzten du, kanta bat abestu ondoren. Umeak ondo daki etxean tximiniatik ez dagoela, eta, gainera, Maritxu hori oso fidatzekoa ez dela iruditzen zaio, hagina haren esku utziz gero ez delako batere segurua oparia jasoko duen. Tradizioak, begi-bistan dago, aldatuz doaz. Gabonetako opariak Niño Jesusek ekartzen zizkigun etxeko txikiei, eta beste zertxobait ere urta­rrilaren 6an, Reyes Magosen eskutik. Gure umeek ez daki­te, jakin, Jesus Umeak oparirik ekartzen zuenik eta, aldiz, Olentzerori urtero idazten diote, hutsik egin gabe. Tradizioak, sortu, manten­du eta desagertu egiten dira. Eta berriak ere sortu egiten dira, ustekabean askotan ere. Herri guztietako jaietan, ur­tez urte, ohiturazko ekitaldiak errepikatzen dira, koadrilek egiten dituzten ekitaldi zoroak izaten dira sarri askotan, noiz, nork eta zergatik sortu ziren inork ez dakiela. Galdetu, bestela, arrasatearrei nondik datorren Maritxu Kajoiren festa, edo galdetu tafallarrei zergatik sartzen diren ur ustelduko putzuan abuztu guztietan, denbora gehien nork ematen duen ikustearren. Tradizioaren interesgarriena ez da forma mantentzea, ezta izena bera ere, baizik eta sentipen kolektibo batzuei jarraipena ematea. Gure txikiak ez du interes handirik jakiteko ea nork ekarri dion oparia haginaren truke. Bakarrik daki nagusitze prozesu horretan ingurukoak lagun dituela eta, hagin bat galtzen duen bakoitzean, nagusien taldean integratzen doala, apurka-apurka, etxekoentzat ospakizuna dela, eta oparia horren sinbolo hutsa baino ez dela.