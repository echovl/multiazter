Docutec Aste Zuria Gure gelako bik zeukaten elurretara urtero joateko ohitura. Hamalau urte genituen, eta eskiatzea aberats kontua zela sentitzen genuen. Ez zen, behintzat, gure kontua. Elurra noiz egingo zain egon ohi ginen, plastiko zahar bat hartu eta aldapan behera egiteko. Urtean behin-edo betetzen zitzaigun ametsa, eta horrekin gozatzen ginen, gurasoek piper egiteko baimena ematea lortutakoan. Gauzak asko aldatu dira ordutik. Bakan batzuen kontua zena eskola osoarena bihurtu da toki askotan. Eskola egutegian ofizialdu dute batzuek elurretarako joera, Amaiaren alaba zaharrenak, Anek, igogailuan gogoratu didanez: «Jai daukat. Aste Zuria da, eskiatzera joateko sasoia». Ane ez da joan, ordea. Amak ez omen dauka nahikoa diru aitarengandik apartatu zenetik. Dirua behar baita gaur egun ere eskiatzera joateko. «Ordenagailua erosteko ere dirua behar da, eta aurrekoan errieta egin zidan maistrak gelan, denen aurrean, eskuz idatzitako lan bat eraman niolako». Ane lotsatuta dago nahikoa diru lortzen ez duen bere amarekin. Hori bai: asko eskertzen du jasotzen ari den pedagogia berdin zale eta solidarioa.