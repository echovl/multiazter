Docutec Michael Haneke-ren Caché-Escondido Aspaldion narrazioa zineman diru-etekinari begira jarrita dago. Ia horri bakarrik. Caché-Escondido, ordea, ez, eta kitzikagarria da hori. Istorio hau oso-oso poliedrikoa da, ikuslea heldutzat hartzen du, eta errespetatu egiten du ikuslearen adimena. Bere bidearen bila dihardu pelikula guztiak Frantzian egiten dituen zuzendari austriar honek. Beti doa ohiko narrazioaz harantzago, istorio konplexuak osatuz. Protagonisten bizimodua gidatzen duten asmorik behinenak ezagutu nahi ditu. Asmo horiek protagonistek eurek ere ez dituzte ezagutzen askotan, baina zuzendariak bai, eta ikusleari azaltzen dizkio soinu eta irudi miresgarrien laguntzaz. Cacheko protagonista telebista-aurkezlea da: Georges. Halako batean bideo batzuk jasoko ditu etxean, bideo bitxiak. Georgesen etxea eta sendia grabatu ditu norbaitek kaletik. Lehen begi-kolpean ez dute ezer berezirik, ezer apartekorik. Berehala hasiko dira, ordea, azaltzen Georgesekin zerikusia duten irudiak. Irudiak soilik ez, baita marrazki misteriotsu batzuk, ezinegona eta liskarrak sortuz. Eta biolentzia. Jakin-minez dago Georges. Bideoetatik eta marrazkietatik tira eginez, hasieran geldi samar, Georges bere iraganeko ahaztutako pasadizo batera iritsiko da. Eta pasadizo hori bortizki esnatuko da, eta bere bizimodu ustez lasaia ernegatu egingo du guztiz. Pasadizo hutsal bat liluragarri bihurtzen dakien bakarrenetakoa da Heneken. Gaur egun, gutxi dira hori egiten dakitenak. Kezka sortzen duten tokiekin kezkatzen du ikuslea, eta ikusle hori pelikula horretan ikusi gabeko beste irudi batzuekin hasten da urduri jartzen. Zine-aretotik irtetean egonezina barrenean darama ikusleak, hor etorriko zaizkio bere bizitzako hainbat pasarte burura, pelikulan azaldutako jende eta egoerekin batera. Ikuslea nolabait identifikatu egiten da ikusi eta entzundakoarekin, eta gero bere pelikula sortzen du buruan. Gaur egun filmen %99a denbora-pasa besterik ez da, eta hori zilegi izanik, beste zerbaiten bila dabilena bazara, hona, zure pelikula. Pentsatzen eta hausnarrean jarriko zaitu, ea gizakiok, geuk azken batean, zergatik jokatzen dugun jokatzen dugun bezala. Hobeto ezagutuko dituzu jokabidearen arrazoiak. Benetan, zoaz zinera. Ez duzu joan izanaren damurik izango.