Docutec Astearteko ilbetea handia eta distiratsua izango da Astearte honetako (2003/03/18) ilbetea berezia da. Horren berri ematen digu artikulu labur honek. Ilbete horren berezitasunak azaltzen ditu. Datorren asteartean, hilaren 18an, izango den ilbetea arruntean baino ikusgarriagoa izango da, adituen aurreikuspenen arabera. Berezkoa duen misterio eta erakargarritasunari beste bi ezaugarri gehituko omen baitzaizkio astearteko ilbeteari. Hain zuzen ere, beste batzuetan baino handiagoa eta distiratsuagoa izango da. Donostiako Miramon Zientziaren Kutxagunetik jakinarazi dutenez, «oso denbora laburrean hainbat fenomeno batera izango dira, eta horregatik ikusi ahal izango da Ilargia horrela». Fenomeno zehatz horiek hauek dira: lehenengoa, Ilargia Lurretik gertuago egongo dela; bigarrena, Eguzkia ere Lurretik gertuago egongo dela; eta, hirugarrena, «azken negu hau oso gogorra izan denez, oraindik mendietan elur askotxo gelditzen dela». Faktore horiek azaltzeko, Zientziaren Kutxaguneko adituek gogorarazi dute Ilargiak elipse itxurako mugimendua egiten duela Lurraren inguruan. «Beraz, batzuetan urrutiago dago (406.000 kilometrora) eta beste batzuetan, berriz, gertuago (356.000 kilometrora). Martxoaren 19an Ilargia Lurretik gertuen dagoen orbitako puntuan egongo da, eta horixe da guk Ilargi betea ­hilaren 18an izango dena­ handiago ikusaraziko digun lehen faktorea», azaldu dute zientzialariek. Ilbetearen berezitasun horietan eragingo duen bigarren faktorea Lurra Eguzkitik gertuago egotea da, esan bezala. «Lurrak ere elipse itxurako mugimendua egiten du Eguzkiaren inguruan, eta neguan egoten da Lurra Eguzkitik gertuen. Horregatik, aldi horretan Ilargiak argi gehiago islatuko du», azaldu denez. Neguak ilbetearen gain duen eraginari dagokionez, azkenik, Kutxagunetik nabarmendu dute abenduaren 21etik martxoaren 21era bitarteko Ipar hemisferioko neguan mendietan elurra izaten dela (aurten Euskal Herrian nahikotxo izan dugu) «eta hauek Eguzki-argi gehiago islatzen dute. Ilargian ere argi hori gehiago islatzen da».