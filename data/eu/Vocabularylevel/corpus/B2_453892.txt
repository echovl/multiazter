Docutec Irungo Osasun Mentaleko Zentroa Hiriaren erdigunetik oso gertu dago Irungo Osasun Mentaleko Zentroa. Berdegunez inguratutako leku lasaia da, eta bertan egin dugu hitzordua Xabier Lertxundi zentroko zuzendariarekin. Goizeko lehen orduko mugimendua nabari da itxarongelan, izan ere, lehenengo pazienteen bisitei ekin diete medikuek. Irungoa Gipuzkoako ospitalez kanpoko osasun mentaleko sarearen barne dago, eta Hondarribiko zein Irungo biztanleei eskaintzen die zerbitzua. Irungo Osasun Mentaleko Zentroko lantaldea Ospitalez kanpoko osasun mentaleko zentroak duela 25 urte inguru sortu ziren, gaixoak ospitaleetatik atera eta gizarteratzeko helburuarekin. Xabier Lertxundiren aburuz, "Osasun Sailak ahalegin handia egin zuen mediku eta terapeutek osatutako taldeak ospitaleetatik ateratzeko eta gaixoei atentzio espezializatu bat eskaintzeko". Irungo zentroaren lehen helburua izan zen gaitz mental larriak zituztenei egoitzarako eta zerbitzurako bidea erraztea. Horregatik erabaki zuten zentroa herriko hirigunean kokatzea, inguruko ospitaleetatik aldenduz. "Horrela, gaixo mentalek pairatzen duten estigmatizazioarekin amaitzeko urratsak eman genituen, normalizaziora bidean". Orduz geroztik, diziplina anitzeko zentro bilakatu da Irungoa, profesional ezberdinek egiten baitute lan bertan. Xabier Lertxundik adierazi digunez, "gurean lau psikiatra, bi erizain psikiatriko, psikologo bat, gizarte-langile bat, terapeuta okupazional bat eta bi administrari ari gara lanean". Gipuzkoan era horretako hamaika zentro daude, besteak beste, Arrasaten, Zumarragan, Beasainen, Azpeitian, Oreretan, Zarautzen, Eibarren, Andoainen, Donostian eta Bidasoa aldean. Horiek guztiek Ospitalez kanpoko osasun mentaleko sare homogeneo bat eratu dute, "hilero elkartzen gara zentroetako zuzendariok egitekoak finkatzeko". Tratamendu espezializatuak Irungo zentroak zerbitzu espezializatua eskaintzen die gaixoei. "Edonor ezin da bere kabuz hona etorri. Gure zentrora iritsi aurretik, familia-medikuak ikusi behar izan du edo ospitale batek, eta haiek bidaltzen dizkigute gaixoak", adierazi du Lertxundik. Eguneroko dinamikan oso garrantzitsua da talde-lana Lertxundiren esanetan, "saiatzen gara talde-lana garatzen, batez ere gaixoei jarraipen egokiago bat emateko". Eskaintzen dituen tratamendu nagusiak psikofarmakologikoa eta psikoterapeutikoa dira. Era berean, tailerrak daude gaixo sakonenekin errehabilitazioa lantzeko. Gainera, toxikomania eta alkoholismoa bezalako patologiak ere tratatzen dituzte. Irungo zentroan 16 urtetik gorako gaixoak hartzen dituzte soilik. "Adin txikikoek Donostian hartzen dute tratamendua, bertan baitago haur eta gazteentzako psikiatria taldea". Aurrerapen ugari Osasun mentaleko zentroak sortu zirenetik, aurrerapen handiak izan dira arlo horretan, batez ere, medikazioaren ikuspegitik. Egun, aukera gehiago dago gaixotasun bakoitza era espezializatuan lantzeko, sendatzeko eta gaixoen bizi-kalitatea hobetzeko. Antolakuntzan ere garapenak eman dira, bereziki, Gipuzkoa mailako sare homogeneoaren sorkuntzarekin. Xabier Lertxundik zazpi urte inguru daramatza Irungo zentroa kudeatzen, "mitoak dio gaixo mentalak ez direla sendatzen, baina batzuetan sendatzea ez da helburua izaten, aurrerapenak ikustea baizik. Urteak pasatu ahala, konturatu gara egiten dugun lanak ematen dituela bere fruituak, gizarteratzen ditugula gaixo asko, eta hori oso aberasgarria da guretzat". Oro har gizarteak ere asko ikasi du azken 25 urteotan, eta gaur egun gaitz mentalak dituztenekiko jarrera asko hobetu da. Hala ere, oraindik badago mesfidantza, "borrokatzen jarraitu behar dugu eta populazioari transmititu behar diogu beste edozein gaixo bezalakoak direla". Lertxundiren ustez, eginkizun horretan erantzukizun handia dute hedabideek, izan ere, gaixo mentalei ematen zaien tratamendua ez da askotan egokia izaten. "Hedabideetan maiz esaten da eskizofrenia duten pertsonak oso bortitzak direla, eta hori ez da egia. Eskizofrenikoen eraso-tasak ez dira gainerakoenak baino altuagoak". Bazterketatik normalkuntzara Lertxundiren iritziz, azken urteotan asko aldatu da gaitz mentala duten pazienteen profila, "duela 25 urte jendeari ez zitzaion burutik pasatu ere egiten laguntza eske joatea profesional mental batengana". Egun, ordea, askoz normalagoa da psikiatra edo psikologoarengana joatea. Horren ondorioz, aldatu egin da gaixoen profila. "Kontsultara hurbiltzen den pertsonen gehiengoa depresio edo antsietate-arazoekin dator, hau da, pazienteen % 60k ez du gaixotasun mental larririk. Jendeak gero eta zailtasun gehiago du egunerokotasunari loturiko arazoei aurre egiteko. Oro har, iraganean baino tolerantzia gutxiago dago sufrimenduarekiko". Horrek guztiak gainkarga bat eragin die gaixotasun mentalak tratatzen dituzten profesionalei. "Zailtasunak ditugu gaitz mental larriak dituztenei behar dituzten baliabide guztiak eskaintzeko", adierazi du Lertxundik. Zaila ei da oreka bilatzea, "ez dut esan nahi depresioa edo antsietatea sufritzen dutenek laguntzarik behar ez dutenik, baina, agian, beste era batera bideratu behar da laguntza hori, izan ere, gure sistema ez da horretarako sortu". Horregatik, ospitaleekin, gizarte-zerbitzuekin eta lehen mailako atentzioko zerbitzuarekin koordinazio-lana egitea beharrezkoa dela deritzo Lertxundik, patologia mota horiek sufritzen dituztenei beste bide batzuk eskaini ahal izateko. "Gure hasierako ikuspegiari eutsi nahi diogu, hau da, gaixotasun mental larriak dituztenei zentrorako bidea erraztu nahi diegu".