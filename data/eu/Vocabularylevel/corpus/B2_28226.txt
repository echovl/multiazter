Docutec Noraino heltzen da pribatutasuna langileen eguneroko jardunean? Langileak lantegiko ordenadorea eta telfonoa nola eta zertarako erabiltzen duen kontrolatzea oso erraza da gaur egungo teknologiarekin. Zein muga jarri behar dira? Enpresari, irakasle, sindikalista eta tekniko baten iritziak biltzen dira artikuluan. NEREA PIKABEA, kazetaria Langilearengan, eta oro har, gizartearengan dagoen kontrola gero eta handiagoa da. Teknologia berriak gure artean sartu izanak areagotu egin du kontrol hori. Hainbat txokotan ipinitako camaren bitartez, edota korreo elektroniko, internet eta telefonoaren bitartez langilearen mugimendu guztiak kontrolatuta daude. Horrek arazoak sortarazi ditu enpresarien eta langileen artean; are gehiago: langile batzuk kalera bota dituzte, enpresaren baliabideen erabilera pertsonala egin dutelako. Kontua da hor hutsune bat dagoela, ez baita zehaztu zein diren langilearen jardunaren mugak. Horra, bada, galdera: non amaitzen da langilearen arlo pribatua? Javier Naveda, ELAko kidea: Jakin badakigu baliabideak enpresarenak direla. Enpresak kontrolatu egin behar badu, langileak kontrolatua izango dela eta kontrol horren ondorioak zein izango diren jakin egin behar du. Gure ustez, arau batzuk argi utzi beharko lirateke enpresan, funtzionamendu arauak alegia, enpresa eta langilearen artean adostuak.  Guk uste dugu enpresak ez duela eskubiderik, adibidez, langilearen postaren edukia irakurtzeko. Enpresak lortzen badu frogatzea langileak bidali dituen mezuak pribatuak direla, kasu horretan abisu bat eman beharko lioke langileari. Baina, enpresak ez dauka eskubiderik posta horren edukia irakurtzeko, esaten duena esaten duela. Posta hori oso pribatua da. Langile gehienek ez dakite enpresak mugimendu horiek guztiak kontrolatu egiten dituela eta horiek kontrolatzeko mekanismoak badirela. Langileek lan-tresna horiek erabiltzen dituzte kontrolatuak direla jakin gabe. Iñaki Alzaga, Euskalteleko Estrategiarako eta Negozio Garapenerako zuzendaria: Langileak, gizakiak diren aldetik, pribatutasunerako eskubide osoa du, eta hori hala dago jasota legedian. Internet lan-tresna eraginkorra da eta baita komunikabide indartsua ere. Zein da arazoa? Bada, internet nola eta noiz erabiltzen den. Argi dagoena da bai internet, bai telekomunikaziorako tresna guztiak enpresaren baliabideak direla, eta berari dagokio erabakitzea nola erabili behar diren. Gaur egun teknikoki erabat kontrolatu daitezke telefonia finko eta mugikorreko ekipoak eta baita internet ere; bezeroaren esku jar daiteke dei eta kostuei buruzko informazio guztia, eta baita jakinarazi ere bezeroa zein helbidetan ibili den sarean eta zein zerbitzutara jo duen. Horretaz gain, kontrol tekniko prebentiboak ezarri daitezke, zenbaki batzuetara deitzeko edo web orrialde batzuetara sartzeko aukerak mugatuz. Kontrol-sistema horiek dirua balio dute, eta askotan, garestiago ateratzen dira langileek erabilera pribaturako egiten dituzten deiak eta horrelakoak baino. Jon Bilbao, Confebaskeko Lan Harremanetarako zuzendaria: Oraingoz arazo puntualak besterik sortu ez diren arren, guk dagoeneko doktrina antzeko bat prestatu dugu enpresetan banatzeko. Zalantza hauek guztiak konbenio hitzarmenen bitartez zehazten, argitzen joango dira seguru asko. Dagoeneko hasi dira batzuk horrelako puntuak sartzen, baina oraindik oso gutxi dira.  Horri dagokionez, argibide batzuk ematen ditu Confebaskek: · Ez kontrolatu, aldez aurretik abisua eman gabe. Egingo dituzten mugimendu guztiak erregistratuta geldituko direla esan behar zaie langileei.  Jokabide arau bat ipini behar da; hasieratik gauza batzuk debekatu daitezke, Internetetik baimenik gabe materiala jaistea, esate baterako. Ahal bada, hori guztia zehaztu langilearen hitzarmenean, edota kontsultatu langileen ordezkariekin. Aitor Bengoetxea, EHUko Lan eta Gizarte Segurantzaren Zuzenbideko irakaslea Enpresak baliabide informatiko berriak jartzen ditu; ondorioz, langileak baliabide horiek eremu pribatuan erabiltzeko arriskua sortzen da. Langileak hori egiten badu, printzipioz fede ona urratzen du zentzu teknikoan: lan kontratuak langilea fede onez aritzera behartzen du. Fede hori urratzeak langilea kaleratzera eraman dezake. Arazoa da fede ona oso kontzeptu malgua dela, fede ona non hasten den eta non amaitzen den argi ez dagoelako. Fede ona urratu den ala ez jakiteko, epaile batek honako iturriak ditu eskuartean: Enpresak langilearen lana kontrolatzeko eskubide orokorra dauka. Kontrol horren muga langilearen edota herritarraren intimitate eskubidea da (Konstituzioan agertzen da). Hor oreka bilatu behar da: kontrolatu bai, baina intimitatea erasotu gabe. Kasu batzuetan intimitatea bigarren mailan gelditzen da, baliabide informatiko horiek ez baitira langilearenak. Kasu honetan kontrol eskubide horri nagusitasuna eman behar zaio. Egokiena da enpresak langileari jakinaraztea kontrolatuta dagoela haien lana. Susmo serioa dagoen kasuetan, legezkoa izango litzateke langilearen lana kontrolatzea, langileari jakinarazi gabe.   