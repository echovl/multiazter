Docutec Belen Cruz-ekin berriketan Belen Cruz antzezle donostiarrak euskaraz nola ikasi duen azalduko digu hurrengo lerro hauetan. 1. Zein da, zure ustez, ikasteko modu hobea: bakarka ala taldean, ala biak batera?Taldean, ez? Hitz egin behar duzu. Gainera, ni etxean, bakarrik, liburuekin. ez naiz ondo moldatzen.   2. Zer da irakasle batengan gehien estimatzen duzuna? Ikasleen ikasteko gogoa piztuta mantentzea. Ni hasi nintzen garaian ikasle asko titulu bila zebilen, eta egoera horretan zerbait egin behar du irakasleak gelakide guztiak ez itsutzeko titulu-gose horrekin, titulu premiak ez baldintzatzeko ikaskide guztien ikas-prozesua. Hori, adibidez, oso nabaria da EGAko taldeetan, edo IRALEkoetan, edo funtzionarioak daudenean.   3. Nolakoa zen zure ikaskide-taldea?Ni batez ere, goizetan joaten nintzen, hasieran behintzat. Baina, gehienak funtzionarioak ziren.   4. Zein da gehien gustatzen zitzaizun ariketa-mota? Zergatik?Hitz egitea. Eta idazlanak egitea. Antzerkiari esker, zer ez nuen kontatzen! Erraza zen.   5. Gustuko al dituzu ikasgelatik kanpoko ekintzak? Zergatik?Egia esan, gutxitan izaten genituen, kurtso-bukaeran baten bat, afaria.   6.Zer ikasten da beste ikasleengandik?Ispilu bat bezalakoak dira. Ikusten duzu zuk zeuk dituzun zalantzei nola egiten dieten aurre.   7. Zerk edo nork lagundu dizu gehien euskara ikasten?Euskaltegitik kanpo norekin praktikatu izateak, antzerkiko lankideek. Eta oro har, inguruko euskaldun jende guztiak.   8. Laguntzen al dizute teknologia berriek euskara ikasten?Beno, bideoak erabiltzen genituen.   9. Gramatikazko arauak zer dira zuretzat, lagungarriak, oztopo, gehiegi dira agian?Oso zailak, baita gaztelaniaz ere. Nik Eskola Graduatua besterik ez daukat. Eta hori nabaritu egiten da beste hizkuntza bat ikasten hasten bazara. Beste ikaskideek berehala jasotzen zituzten kontzeptu guztiak.   10. Zer da errazena gertatu zaizuna? Zergatik?Ez dakit.   11. Nola konbentzitzen duzu zeure burua ikasten jarraitzeko?Nire bizitzan euskara sartuta dago, erabat, eta ez dut horren premiarik. Irakurri egiten dut. Garai batean zerbait ez banekien euskaraz nola esan, urduri jartzen nintzen. Orain gaztelaniara pasatzen naiz, eta kito. Euskaldun zaharrok ere horixe egiten duzue.   12. Zertarako ikasi nahi zenuen euskara?Nahi nuelako.   13. Une honetan non erabiltzen duzu euskara, non hitz egiten duzu?Lanean, lagunekin, eta izeba naizenez, ilobekin. Lagun batzuekin, adibidez, gaztelaniaz egiten nuen eta gaur egun askorekin ez dut euskaraz besterik egiten. Ez da hain zaila ohiturak aldatzea.