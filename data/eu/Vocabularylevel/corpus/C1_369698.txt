Docutec Javier Aguirresarobe: "Gidoi on baten, ez dut bitan pentsatzen" Javier Aguirresarobe (Eibar, 1948) Mexikon harrapatu dugu, Angeles Mastreta idazlearen nobelan oinarritutako "Arráncame la vida" pelikularen filmaketan. "Dos crímenes" pelikularekin ospea lortu zuen Roberto Sneider mexikarra da filmaren zuzendari eta protagonista lanetarako, berriz, Ana Claudia Talancón eta Daniel Gutierrez Cacho aktoreak aukeratu dituzte. Ikusle askorentzat, Gutierrez Cacho ezaguna izango da, noski, Pedro Almodóvar zinegilearen "La mala educación" filmean parte hartu zuelako. Mastretak berak hartu du esku gidoiaren moldaketan. Esperientzia berria izan da idazlearentzat, zineman ikusten duen bere lehendabiziko nobela baita. "Tarteka errodajera etortzen zen eta, dirudienez, pozik dago nobelaren moldaketarekin", azaldu du Aguirresarobek. Aldi berean, argazki-zuzendariak aitortzen duenez, "oso konplikatua da idazleak sortutako istorioa, pertsonaiak eta lekuak irudikatzen dituzten irudiak edota uneak lortzea". Une honetan "Arráncame la vida" pelikularen filmaketan ari zara Mexikon. Nolakoa da Mexikoko argia? Mexikoko argia ez da batere erraza. Koordenatu geografikoek ia Tropikoan kokatzen dute hiri erraldoi hori. Eguzkia zenitean egon ohi da, ia beti, eta egunsenti zein iluntzeek oso denbora gutxi irauten dute: Donostian irauten duten erdia, esango nuke. Eta argazki-zuzendariok une misteriotsu horiekin jokatzea dugu gogoko. Bestalde, Mexiko azken urteotan asko aldatu dela konturatu naiz. Garai bateko herri pintoreskoak desagertzear daude, eta zenbait kasutan, erabat desagertu dira. Eraikin modernoek inbaditu dituzte garai batean ederrak izan ziren bailarak. Hormigoi grisa da nagusi, irizpide estetikorik gabe. Ondorioz, kubo opako eta tristeak ikusten dira nonahi. Lanerako izan dudan espazio geografiko nagusia Puebla estatua izan da, Veracruzeko kostaldean. Horretaz gain, istorioa gertatzen den espazio ezezagunetara ere eraman nau pelikulak. Mexikoko 70 eta 80ko hamarkadetako pentsamendu feminista ondo adierazten duela esaten dute Angeles Mastreta idazlea ezagutzen dutenek. Sumatzen al da horren arrastorik filmean? "Arráncame la vida" nobelako protagonista Catalina da, oso gazte ezkondu zen emakumea. Garai hartan, iraultzako jeneral matxista bat zegoen boterean eta gizarteak emakumeei ezartzen zien menpeko izaeraren aurka altxatuko da Catalina. Gauzak horrela, neskato zena nortasun handiko emakume independente bilakatuko da. Nobelak, eta baita filmak ere, agerian uzten du emakumeei buruz idazleak pentsatzen duena. Bestalde, Mexikoren historian hain garrantzitsu izan zen giro politikoa berreskuratu du Mastretak: PRI (Partido Revolucionario Institucional) alderdiaren sorrera, esaterako. Alderdi hori 60 urtez egon zen boterean, duela sei urte arte. Andrés Asensio (Maximiliano Avila, errealitatean) politiko zitalaren bitartez, garaiko gizarte mexikarraren erretratua egiten du Mastretak. Horrekin batera, gizon boteretsu eta beldurgarri horrekin ezkondu eta bere asmoei aurre egiten dien emakumearen larruan sartzeko gonbita egiten digu idazleak. Aurreko sei urteetan hamar pelikulatan hartu duzu parte, eta horietako bitan —James Ivory zuzendariaren "City of Your Final Destination" eta Woody Allen-en "Vicky Cristina Barcelona" lanetan— postprodukzio fasean. Horien guztien artean, "Hable con ella" nabarmendu daiteke, Almodovarrekin elkarlanean aritzeko aukera eman zizuna. Nolakoak dira zuzendari entzutetsu hauek? Zinegile asko ezagutu ditut eta ez da erraza bakoitzaren estiloa zehaztea. Baina sintesia egin behar badut, bi motatako errealizadoreak daudela esango nuke: lehenak, argazkilaritzaren zein teknika narratiboaren ardura zure esku uzten dutenak eta, bigarrenak, dena kontrolpean izan nahi dutenak. Azken horiek dira, hain zuzen, kamara egoera jakin bat edota "dolly" delakoarekin mugimendu zehatz bat egitea proposatzen dizutenak. Europan, errealizadoreak oso teknikoak izan ohi dira. "Amerikarrek", aldiz, indar handiagoa ematen diete interpretazioaren alderdi ezberdinei eta estilo narratibo jakin bat iradokitzen dizute normalean. Sei urte hauetan, aipatu bi joera desberdin horien artean mugitu naiz. Pedro Almodovarrekin, adibidez, oso interesgarria izan zen "Hable con ella" filma lantzea. Lengoaia zinematografikoarekiko ikuspegiak nire erara lantzeko askatasuna eman zidan. Alejandro Amenabar, berriz, zorrotzagoa da teknika eta eskema narratiboari dagokionez. Milos Forman zinegileak hasieratik transmititu zidan "cinematographer" gisa aritu behar nuela, hots, lengoaia teknikoak dituen alderdi guztien ardura izango nuela. James Ivory zuzendariarekin ere gauza bera gertatu zitzaidan. Woody Allen, ordea, apartekoa da. Eszenaratzeari dagokionez, bere proposamena da guztietan berritzaileena. Sintesian eta perfekzioari dion mespretxu dotorean maisu da. Handien artean egiten duzu lan. Eskari ugari izango dituzu? Sinetsi ala ez, hori ez da egia. Asko jota, urtean bi luzemetrai egin ohi ditut. Amerikako munstroekin bizi izandako esperientziaren ondoren, gainera, Espainiako industriak errezeloak ditu ni kontratatzeko garaian. Uste dut pentsatzen dutela euren aurrekontuak ez direla nahikoak. Ez naute ezagutzen! Istorioek eta kontatzeko zein hunkitzeko duten gaitasunak bultzatzen naute lanean. Gidoi on baten aurrean, ez dut bitan pentsatzen. Genero asko landu dituzu: komedia, drama, dokumentala, telebista... Asko aldatzen al da batetik bestera argiaren trataera? Garai batean, generoek estilo ezberdinak zehaztu zituzten, argiztapenean zein zinematografia-argazkilaritzan. Komediaren kasuan, adibidez, argazki alai eta koloretsua da nagusi. Zine beltzean, berriz, izenak dioen bezalaxe, itzal sakonak bilatu ohi dira. Gaur egun, uste dut ez dela batere ona estiloen arteko bereizketa nabarmen hori egitea. Irudia bizitza errealera hurbiltzea da joera nagusia. Jakina da, noski, komedia batean argi gehiago egongo dela. Beldurrezko filmetan, aldiz, iluntasuna. Baina, beti ere, argiaren egiara hurbiltzen den lengoaia erabili behar dugu. Alejandro Amenabarren "Los otros" filmean, Nicole Kidman argazki-kamerarekin liluratzea egokitu zitzaizun. Itzal handiko aktoresekin lan egiteak zertan eragiten du? Argiaren giroari dagokionez, emakumeak protagonista zituzten filmek malguagoak izan behar zutela pentsatzen nuen garai batean, baita orain ere. Diben aurrean amore eman beharra dago. Eder eta erakargarri agertuko direla bermatu beharra dago. Kontraste handiko argiekin gizonezkoak hobeto moldatzen dira, baita argi lehorrago edo espresionistagoekin ere. Nicole-n kasuan, fotogenia lantzea oso erraza izan zen. Arrazoia agerikoa da: oso emakume ederra da. Bere azala guztiz perfektua da eta tonu argia izateak "Los otros" filmeko iluntasunean nabarmentzea ahalbidetu zidan. Tontakeria dirudien arren, gure pertsonaien larruazalak itzaletan edo gurutzatutako argietan eragin lezake. Eta horiek dira, hain zuzen, giro pertsonala eta interesgarria sortzen laguntzen diguten argi mota nagusiak.