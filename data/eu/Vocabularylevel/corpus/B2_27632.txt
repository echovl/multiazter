Docutec Memoria nola hobetu Memoria hobetzeko 9 aholku labur ematen dizkigu psikologiako adituak. Badira zenbait baldintza fisiko, oraindik behar adina ezagutzen ez ditugunak eta memoria hobea izateko bidea ematen dutenak; baina, hala ere, beti dago memoria optimizatzeko aukera. Hona hemen zenbait gomendio memoria hobetzeko: Saia gaitezen datuak sartzeko uneak ahalik eta zentzumenik gehien erabiltzen: ikusmena, entzumena, usaimena... Baldintza egokiak izan eta interferentziak saihestu. Tartean bestelako estimuluak ere baldin badaude, gogoratu nahi duguna memorian gordetzeko behar den arreta kenduko digute. Handitu dezagun gure arreta eta kontzentrazio gaitasuna, isiltasunaren erdian entzuten saiatuz eta egunkarietan agertu ohi diren ikusmen-jokoak eta desberdintasunak antzemateko ariketak eginez. Saia gaitzen gogoan gorde nahi duguna ongi ulertzen, beste gertaera batzuekin erlazionatuta. Irudiak gogora ekartzeko gaitasuna da irudimena. Buruak hobeto gordetzen du irudikagarria dena. Saia gaitezen ikasi edo gogoratu nahi duguna irudiekin lotzen. Irudi horiek ez dute nahitaez logikoak izan behar; astakeria hutsak ere izan daitezke, kontrasteagatik hobeto grabatuko baitira. Barneratu nahi dena ulertu ondoren, errepika dezagun aspertu arte. Errepikapenak ohitura sortzen du eta behin eta berriz saiatzeak kontzeptuak hobeto grabatzen laguntzen du. Aldian behin proba dezagun gogoratzeko gaitasuna. Noizean behin, egin dezagun ikasten ari garenaren eta gure bizipenen inbentarioa. Gure memoria autoebaluatu egin dezakegu; ariketa atsegina eta gomendagarria da. Adinean aurrera goazen heinean, komenigarria da hurbileko memoria estimulatzea -urrutiko memoriak arazo gutxiago ematen digu eguneroko bizitzan- hainbat ariketaren bitartez: egunero egunkariak irakurri eta albisteak jarraituta, noizean behin irakurri edo entzun dugunaren idatzizko edo ahozko laburpen txiki bat eginez, denboraren orientazioari eusteko egutegiari sarritan begiratuta, abestien letrak edo poemak buruz ikasita, gure argazkiak sailkatu, begiratu eta jasotzen dituzten momentuak gogoratuta, gauzen bilduma egin, antolatu eta noizean behin horiez gozatuta. Azkenik, aholku baliagarri bat: idatzi zure memoriak. Seguruenik harritu egingo zaitu zer gogoratzeko gai zaren jakiteak.