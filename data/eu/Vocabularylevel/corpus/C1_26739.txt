Docutec Auto ezbeharren ondorio psikologikoak Ikerketa baten berri eta psikologoari galdeketa laburra. Auto istripu izan ondorengo eragin psikologikoak aztertzen dituzte, bai buruan zauriak izan dituztenen, bai besteei kalteak eragin dizkietenenak. ARANTXA IRAOLA/Istripuen ostean gidariak errepidera goizegi itzultzen direla iradoki dute Erresuma Batuko ikerketa batek arriskutsutzat jo ditu ezbeharrak izan dituzten zenbait gidari. Erresuma Batuko zientzialari talde batek ikerketa egin du Warwickeko Unibertsitatean, auto istripuetan buruan zauriak izan dituzten auto-gidariekin. Ondorio kezkagarria plazaratu dute ikerketaren ostean: gidari asko azkarregi itzultzen dira errepidera. Itxura guztien arabera, gidari askok istripuaren ondorioak —begien aurrean ikusten direnak, fisiologikoak— gaindituta izaten dituztela azaldu dute, baina ondorio psikologiko batzuk nabarmenak izaten direla oraindik beren barnean. «Arazo psikologiko, emozional eta kognitiboak izaten dituzte», esan dute Warwickeko unibertsitateko ikertzaileek. Horrek, pertsona horiek gidari arriskutsu bihurtzen dituela iradoki dute. Izan ere, aditzera eman dutenez, bolantea aurrean dutenean, sarritan agertzen dira beraien jarreretan ezinegona, urduritasuna eta agresibitatea. Ikerkuntza 563 lagunekin egin dute Warwickeko adituek, eta Journal of Neurology, Neurosurgery and Psychiatry aldizkarian argitaratu dute. Ikertutako pertsona guztiek, istripukoan, buruko zauriak izan zituztenez, ondorio psikologikoetatik haratagoko hipotesiak agertzera ere eraman ditu ikertzaileak. Diotenez, garuneko kolpeen ondorioei buruz gehiago ikasi dute. Garuneko arazo «ezkutuak» Esaterako, burmuineko zauriak, askotan, atzeman ezinak izaten direla ondorioztatu dute. Izan ere, itxura guztien arabera osatuta egon arren, ikerketan esku hartu zuten auto-gidari askok oroimen zein ukimen arazoak zituztela esan dute, eta baita arretari behar bezala eustekoak ere. Aditzera eman dutenez, sintoma horiek garuneko arazo «ezkutuen» ondorioa dira, eta aintzakotzat hartu behar dira. Arazo horiei ez zaiela behar adina jaramon egiten salatu dute, ordea, ikerketan, eta pertsona horiei inork ez diela azterketa berezirik egiten. Buruko kolpeen ostean sintoma arraroren bat ikusten bada automobilik ez gidatzeko iradoki behar dela esan dute, ordea, beraiek. Horregatik, kontrol neurriak zorroztu behar direla esan dute. Badaezpada ere. Josune Egia: «Zenbaitetan terapia beharrezkoa da, istripuak sortutako egonezina arintzeko» Bilboko Campuzano Zentroan psikologo dihardu Josune Egiak. Ondo ezagutzen ditu auto istripuen ostean maiz sortzen diren arazo psikologikoak, eta Egunkariari horiek nola saihestu azaldu dio. Gertaera traumatikoak dira auto istripuak, ezta? Jakina. Ondorio larridun —zaurituak, hildakoak...— auto istripuak trauma eragin diezaioke sufritzen duenari. Zer egin daiteke trauma hori gainditzeko? Larritasunaren arabera erabaki behar da zer egin. Pertsona batzuentzat oso ondorio larriak izaten dituzte ezbeharrek, esaterako, ohetik mugitu ezinik geratzen dira, paraplejiak edo tetraplejiak jota. Pertsona horietako askok hutsetik hasi behar izaten dute, bizimodu berri bati ekin behar izaten diote... Laguntza handia behar izaten dute, eta familiaren laguntza oso garrantzitsua da. Kontua, berriro ere bizitzeko ilusioa berreskuratzea izaten da, eta egoera berrira egokitzen jakitea. Eta zauri fisikorik izan ez arren istripu handia izan duten auto gidariei nola lagun dakieke? Erruduntasun sentimendua oso ohikoa izaten da ezbeharren ostean, eta pertsona hauei barrenak jaten dizkie. Istripua saihesteko zer egin zezaketen pentsatzen dute behin eta berriro... Horrek guztiak ondorio larriak izan ditzake, esate baterako, depresio batean eror daitezke. Horregatik, zenbait kasutan terapia beharrezkoa izaten da istripuaren ondorioz sortutako egonezina arintzeko. Pertsona horiei irakatsi behar izaten zaie bizitza horrelakoa dela, une batzuetan era horretako egoera latzak dakartzala... Baina bizi osoa dutela oraindik aurrez aurre. Eta horrelako egoera larri baten ostean zenbat denbora behar du gidari batek berriro gidatzen hasteko? Ezin da esan. Pertsona bakoitzaren araberakoa da hori. Batzuk segituan heltzen diote bolanteari, beldurra uxatzeko. Beste batzuei, berriz, askoz ere gehiago kostatzen zaie. Zein kasutan jo behar da terapia batera? Istripuren bat izan duten guztiak ez dira izaten terapiaren premian, ezta pentsatu ere. Baina horrek dakarren erruduntasun sentimendua norberak gainditu ezin badu, oso lagungarria izan daiteke terapia bat, gainerakoan depresioa ekar dezake.    