Docutec Egunean bi kafe hartzeak ez du kalterik eragiten Ikerketa baten berri ematen du albisteak. Haren arabera kafea neurrian hartzeak ez du kalterik egiten. Kafeak hipertentsioarekin duen lotura auzitan jarri du ikerketa batek. Milaka lagun gertutik jarraituz plazaratu dute ondorioa. Aski ohitura hedatua da kafea hartzea. Sarritan, ordea, hipertentsioarekin lotzen da kafearen kontsumoa, eta tentsio altu samarra izaten duten pertsonek oso kontuz ibili behar dutela esaten da. Ameriketako Estatu Batuetako Johns Hopkins Unibertsitateko ikertzaileek plazaratu berri duten ikerketa baten arabera, ordea, kafea normal hartuz gero —bi kafe kikara egunean— ez dago zertan hipertentsioarekin lotu. «Kafe pittin bat hartuta tentsioa zertxobait igotzea gerta liteke, baina zerikusi txikia du hipertentsioarekin», azaldu dute ikerketan. Archives of Internal Medicine aldizkarian argitaratu dute. Hainbat hamarkadatako jardunaren emaitza Ikerketa luze baten emaitza da zientzialariek plazaratu berri dutena. Johns Hopkins Unibertsitatean 1948-64 urteen artean graduatu ziren 1.000 ikasleri —kafea hartzeko ohitura zuten denek— gertuko jarraipena egin diete iragan hamarkadetan, eta jarraipen horretan ikusitakoetan plazaratu dute beren ondorioa. Ikerketa honetan garrantzi handia du hainbat hamarkadetan zehar egina izateak. Izan ere, horrek kafearen kontsumoak epe luzera zein ondorio laga ditzakeen iradokitzen du, soilik epe motzekoetara mugatu gabe. Ikerketa honek garrantzi handia du, gainera, hipertentsioaz arduratzen delako, eta eritasun askoren iturri izaten delako arazo hori. Esate baterako, bihotzeko gaixotasun askoren eragile izaten da. Bestelako arriskuak Dena den, kafe gehiegi hartzea ez da soilik hipertentsioarekin lotzen. Oraintsu, esaterako, Erresuma Batuan kanpaina berezia egin da haurdun dauden emakumeek kafe gehigi har ez dezaten. Haurra galtzeko arriskua handitu egiten dela iradokitzen dute hainbat ikerketak. Nolanahi ere, Erresuma Batuko Nutrizioaren Fundaziotik lasaitasun mezua plazaratu nahi izan dute. «Haurdunaldian egunean kikara pare bat kafe hartzeak ez du ematen kalterik egiten duenik», azaldu dute. Osasun arazo berezirik ez duten petsonek, berriz, egunean 3-4 kikara har ditzaketela azaldu dute. Kezka handirik gabe, gainera. «Horrek ez du inolako kalterik egiten, soilik kafeinak kalte egiten dien pertsonei egin diezaieke min, baina horiek gutxienak dira...». Kafetxoei bai, beraz. Neurrian.    