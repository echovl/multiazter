Docutec Misae Puri-purian dago berdintasunaren aldeko kanpaina. Ondo gogoratzen dut lehengoan haren ondoren bota zuten iragarkia ere. Bikote gazte bat sukaldean eta gizonari alkandora zuria urratzen zaio bizkarrean. «Ai ama!», tragedia aurpegia jartzen du andreak, «zer egingo dut orain?». Zorionez, beste emakume gazte bat iristen da etorkizunetik, «txast!». Ile zuri distiratsua, modako kopeta-ile akatsez moztua eta arropa zuri-urdin futuristak. Badu konponbiderik: zipriztintzen ez duen lixiba! Etxekoandrea zeharo pozten da. Gizona zer esanik ez, alkandora zuria beti prest izango baitu gaur, bihar eta etzi. Iragarkia bukatu eta Shin-Chan hasi. Ez dut ukatuko, batzuetan grazia egiten didate haren ateraldiek, nahiz eta behin eta berriz esan umeari horiek ipuinak baino ez direla eta gu ez garela han agertzen diren bezalakoak. Lehengoan, ordea, basura batzen ari nintzela, plastikoen poltsak gainezka egin eta hor doazkit jogurt, esne eta tomate pote hutsak lurrean behera! Alabak gosariko madalena esnetan sartu eta komentario hauxe egiten dit: - Eta orain, etxekoandreak denak jaso behar! Poteak jaso eta adi begiratzen diot. - Nork esan dizu hori? Neskatoak madalena bustia ahoan sartu eta zera erantzuten dit. - Misaek, Shin Chanen amak. - Eta zuk zer izan nahi duzu, handitan? --galdetzen diot, arnasa sakon hartuz. - Nik... --erantzuten dit berak, madalena puskak katilutik erreskatatu nahirik-- nik zu bezala, ama.  