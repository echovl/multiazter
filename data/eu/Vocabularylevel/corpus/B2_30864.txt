Docutec Debalde zena Lehen debalde ziren gauzak eta zerbitzuak orain ordaindu behar izaten dira. Banketxeak, gainera, ez dira asetzen, eta azkeneko saioa egin dute: kutxazainetatik ateratako diruarengatik komisio bat kobratzeko ahalegina. Atzera egin dute, oraingoz... Urte gutxitan, debalde zen gauza askoren truke ordaindu egin behar dugu. Perrexila, adibidez, duela gutxi arte doan ematen ziguten eta orain sorta handitan saltzen dute nire superrean, loreak balira bezala eta lore prezioan. Edo bankuak, urrutirago jo gabe. Lehen suposatzen zen ohore bat egiten zeniola bankuari zure dirua edo zure zorrak bertan kokatzerakoan eta horrela jokatzen zuten bertako langileek, irribarrez, begirunez, bezeroaren zerbitzura bizkarrezurra makurtu arte. Gehiegizkoa seguru aski. Orain, ordea, kontu korronte bat zabaldu bezain laster, argi geratzen da mesedea bankuak egiten dizula zuri, edo saltzen dizula zuri, berak erabakitako prezioan. Iragarkietako irribarreak ez dira debalde, ez telean ez bankuko bulegoetan. Poliki hasi ziren, disimuluan, banan bana eta konturatu orduko lehen ordaintzen zutena orain kobratu egiten digute eta oraindik eskerrak eman behar dizkiegu, haizea arnastearen truke dirurik eskatzen ez digutelako. Joan den astean bi pauso erraldoi eman dituzte bankuek: lehenik, Asiako itsasikarak kaltetutakoen alde emandako dirua jasotzeagatik kobratu egiten zuen banku batek baino gehiagok eta beste batek erabaki zuen bertako kutxazainetik ateratako diruaren truke bezeroei komisio bat kobratuko ziela. Nonbait, ez dira bankuak aise asetzen. Eskerrak azkenean atzera egin behar izan duten, erabaki horien inguruan sortu den iskanbilak hartaraturik. Itzultzeko egin dute alde, ordea, eta laster itzuliko dira, lehen urratutako bideari jarraituz.