Docutec Amaginarrebaren heriotzekoan Bururen buruko sala du baserriak. Atetik sartu eta belaxe, salaren erditsua baino honuntzago, hildakoaren gorpua mahai koxkor baten gainean. Hilkutxaren gaineko kristaletik ikusten da Anttoni. Ilobek amoña esaten zioten, maiteago beharrez, hitz arrunta leunduz. Eskuak gurutzean, zapi xuritan estalia, halako parramurritx Saralegitar bat ezpainetan duela etzana, inoizko lorik goxoenean. Harako Xabier Lizardiren hura etorri zait burura, Antton Valverderen ahotan: «Ol bat yaso ta ikusi dut musu ximela: parre-antxa, bizirik balirau bezela». Jendea mordoka bildua, han-hemenka. Batzuk atariko atez kanpotik, deus gertatu ez balitz bezalaxe, beren argudiotan: esnearen prezioaz, axurien merkaldiaz, eguraldiaren kanbioaz... Beste batzuk, atez barrengo txokoan, ahopeka marmarrean desgrazi kontari; beste hiru-lau negarrez, gorpuaren ondo ondoan, oroimeneko zoko ilunean pilatutako gizamina norabait hustu nahian... Halako batean, sukaldera bildu da jendea, emakumeak endemas. Aztitako amonak, Anttoni Zestauk, hasi dizu errosarioa. «Ave Maria graziaz betea...» Arrotz egin zait «Ave Maria» hori. Nik «Agur Maria» ikasi bainuen mutikotan etxean, politikarik bazenik ere ez nekien garaian. Segituan oroitu naiz: gutxi gehiago, gehienak rekete kutsukoak direla Zestautarrok, eta Atsotitakoak zer esanik ez. «....Santa Maria, Jainkoaren ama, zuk erregutu ezazu». Oilo errun berria karakaz oilategitik. «Orapronobis, orapronobis, orapronobis...» Behi marrua harunzko ikuilo zokotik. «Kirieleison, kirieleison, kirieleison...». «Ardien marraka aldizka artegitik. «Boskarren misteroa...» Zakur zaunkak atarian, hildakoa ikustera datorren jende berriaren salatari. Jende eta azienda, nork bere marmarrean, denek hartu dugu parte munduko otoitzean. Baserrian jaio eta hezia naiz, baina, sekulan ez naiz tokatu holako gertaera baten lekuko. Jendearen osasun izpiritualaz ohartzeko, ez da deus hoberik. Eta gauza batez ohartu naiz, biziak heriotza ere bere baitan hartzen duela. Batzuk, hilaren aitzakian, gazta edo ziztor puska bat, ardo tragoska bat, edo katiluska bat kafe hartzera etorriko zaizkizu. Besteak zer ikusi eta zer ikasi. Halako eta halako, zor zaharrak kitatuz kontzientzia deskargatzera, mezasaria eskuan dutela. Hurrengoa, etxeko penak eta desgraziak berrituz, pittin bat kontsolatzera... Ezagunak nituen gehienak, ondasunez eta ontasunez ere. Negarrik handienak egin dituztenak gelditu zaizkit gogoan. Harritu eginen zara, baina, jenderik gaiztoenak ikusi ditut negar publikorik handienak egin nahian. Bada negarrez itsatsi zaidanik ere, bere burua nere kolkora makurtuz, amaren heriomina aitzaki, nere haragiz kontsola dezadan erreguka bezala. Heriotzak biziaren hazia ernatzen digu, nonbait! Eta jainkoagatik, etzazula pentsa beste munduko zeru eternoaz ari naizenik. Hemengo aldi pasakor honetaz baizik. Zenbat katartsi modu ematen ote da heriotz xalo baten inguruan? aitzakian?... Bai: ustekabeko heriotz batek, haragiminik bizienak eta gordeenak azaleratzen dizkit askotan. Sekulan bizi eztako «Heriotz» hunkigarri honi, ez dakit nola deitu, baina, «sikologo» zahar baten traza hartu diot. Nik etxe honi, ironia amoltsu batez «Gorriztarango sikiatrikoa» deitzen diot, eta badirudi, gure amoñak, ustekabean hil zaigunean, sikiatra zuhur baten kontsulta bizi-bizia ipini digula gaur gratis salaren erdi-erdian. Ez zuen ez, arrazoi faltarik, gure Montaigne handiak, filosofatzea hiltzen ikastea zela esan zuenean. Bazuen halere, amoña Anttonik, txoko ttiki bat, nere bihotz ixilean bereganatua, batez ere, haren bizitzako gorabehera hunkigarriak ikasi nituenetik. (Ikus Leitzako errege-erreginak liburuan, 453-55 orriak). Horregatik ez da txoil hil neretzako. Malko batzuk korapildu zaizkit zintzurrean, besterik ez; eta Anttonik bazekien, mundu honetan inork bada eta, zintzurreko malkoak zeinen lehorrak izaten diren!