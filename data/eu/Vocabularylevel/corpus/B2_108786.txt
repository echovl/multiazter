Docutec Hitzaren jolasa Jolasa eta jokoa. Horra bi hitz elkarren antzeko, elkarren hurbileko baina aldi berean urrutiko. Aspaldian erakutsi ziguten jolasa umeen kontua dela; aspaldi ikasi genuen jokoa helduentzako gauza dela. Baina helduek ere jolaserako eskubidea eta beharra dutela pentsatzen dugu eta horregatik ekarri nahi ditugu hona hitzarekin, hizkuntzarekin jolas egiteko gonbita egiten diguten zenbait liburu, jolasa adinaz gaindi dagoela uste dugulako. 'Euskaraz jolas egiteko liburua' azpitituluarekin kaleratu zuen J.M. Olaizola Txilikuk Axa mixa zilarra (Elkarlanean, 2000), izenburutik bertatik jolasera gonbidatzen gaituen liburua, zinezko harribitxia. Elena Odriozolaren marrazkiek apaindu eta osatuta, hizkuntzarekin egindako hamaika jolas aurkituko dugu liburuan: ipuin laburrak, hitz-jokoak, igarkizunak eta beste hamaika kontu, aspertzeko betarik utziko ez digutenak. Atzera eta aurrera, saltoka eta jauzika ibilaraziko gaitu Txiliku zarauztarrak, zenbaki bakoitien txokotik bikoitienera eta bikoitien ataletik berriro bakoitietara. Bakoitietako igarkizunaren erantzunaren bila bikoitietara; bikoitietan aho korapiloa irakurri eta beste igarkizun baten bila bakoitietara. Edozein orrialdetan ireki eta hasia da jolasa; liburua noiz eta non amaitu, horra irakurleak askatu beharreko beste korapiloa. Tradizioaren eta geroaren artean jauzika ibiliko gaitu, berriz, Anjel Lertxundik Aizak eta aizan elkarrekin dantzan (Elkarlanean, 2002) liburuan. Tradizioan hain aberatsa izan den hitzezko jolasa hartu du Lertxundik oinarrian eta tradizio horrekin jolas berriak egin ditu, Antton Olariaga marrazkilariaren laguntzaz. Pasadizoak, esaera zaharrak, kantuak edo komiki itxurako kontakizunak aurkituko ditu irakurleak umorez betetako orri koloretsuetan barrena. Molde zaharrean egindako jolas berriak, tradizioa eta etorkizuna jolasaren bidez lotuz. Juan Kruz Igerabide idazleak ere jolastera gonbidatzen gaitu Mintzo naiz isilik... (Elkarlanean, 2001) liburuan, Lorena Martinez Oronoz ilustratzailearekin elkarlanean. Izenburua bera igarkizun baten hasiera da eta igarkizunek osatzen dute, hain justu, liburu honen muina. Igerabide poetak poesia moldean, errima eta erritmo biziz osatu ditu hamaika igarkizun gorputz-atal, landare edo animalien ingurukoak. Baita Tibeteko ipuin liluragarri bat ere tartean. Jolas egiteak arauak apurtzea dakar batzuetan, jolas guztiek beren arau propioak izaten baitituzte. Horregatik, hizkuntzarekin jolas eginez arau zurrunak apurtzera gonbidatzen gaituzte Asisko Urmeneta eta koadrilak Mantxut saileko hiru liburuetan, guztiak ere Argia astekariak kaleratuak. Hizkuntzaren arau ortodoxoak ahantzi eta lokuzio berriak asmatuz irri eta jolaserako parada eskaintzen digute Zazpiak Batman taldekoek. Irudimenezko leherketa txikiak ditugu liburu hauek eta beste hamaika. Hizkuntzarekin jolasteak irudimenari zabaltzen baitio atea eta haize freskoa barneratzen, sarritan serio eta zurruna den hizkuntzaren zirrikituetan barrena. Hortzen bidez kantatzen dut; Zuri-zuriak ditut batzuk Beltz-beltzak besteak; Kolokan dauzkat denak Baina ez zaizkit erortzen, aizu. (Mintzo naiz isilik..., J.K. Igerabide) -Kukurruku! -Zer diozu? -Buruan min. -Zerk egin? -Axeriak. -Axeria non? -Berroan. -Berroa non? -Urak hil. -Ura non? -Behiak edan. -Behia non? -Landan. -Landan zertan? -Hazi ereiten. -Hazia zertako? -Oiloendako. -Oiloak zertako? -Apezendako. -Apezak zertako? -Meza emateko. -Meza zertako? -Gure arimen salbatzeko. (Axa mixa zilarra, Txiliku) Ipuin laburra Asko munduan bezala baziren bi bele. Batek zuen buztan luze-luze bat, besteak buztan txiki-txiki bat. Buztan txikia zuen hark izan balu luzea, nire istorioa izango zen luzea, baina laburra denez, nire istorioa ere izango da laburra. Hauxe da bi beleen ipuin laburra!( Axa mixa zilarra, Txiliku)