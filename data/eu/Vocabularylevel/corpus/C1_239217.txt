Docutec Adreilua buruan eta burutzat Etxebizitzen prezioa igo ez eta jaitsi ere egin daitekeela iragartzen du Barandiaranek. Prezioak jaitsi ezin diren ustean erosten du jende askok, oraindik ere, etxe bat. Alokairua omen da irtenbidea. Aukera kostua zer den azaltzen du. Asteon Espainiako izokin koloreko prentsan irakurritako bi berri. Bat: Espainiako Bankuko buru Jaime Caruanak  idatziz (enegarrenez) eskatu die banku eta aurrezki kutxei hipoteka maileguen hazkundea murriztu dezaten. Bi: Arkitektoen Elkargoaren ustez, eutsi ezinekoa da Espainiako egungo etxebizitzen eraikuntza erritmoa. 2001etik hona, urteko 600.000 etxetik gora egin dira eta, 2004an, 757.000. Ez demografiak, ez balizko erakargarritasun turistikoak, ez lukete martxa hori  erabat arrazoituko. Nolako etxebizitzak egiten diren eta zein preziotan, zehatz aztertu beharreko arazoa da. Baina euskal herritarren belaunaldi oso baten kontsumoa, bizimodua eta jaiotza tasa baldintzatzen ari den arazoa da, zalantza barik. Badaramatzat pare bat urte (eta pare bat zutabe baino gehiago), etxebizitzen prezioa igo ez eta jaitsi ere egin daitekeela iragarriz. Lagun batek baino gehiagok  hartu dit kargu, egia esan, etxebizitza saltzaileen estatistikek behin eta berriro zapuztu eta usteltzen duten neure usteaz. Espainiako arkitektoen buru egiten duen Hernandez Pezzik esan berri duenarekin bat nator ordea. Prezioak jaitsi ezin diren ustean erosten du jende askok, oraindik ere, etxe bat. Baina gauzak okertuz gero, higiezinen ondare erraldoi, huts eta hutsal baten jabe garela ohartu gintezke. Defizit komertzialaren azken datuek zera adierazten dute: inportazioak gehiago hazi dira esportazioak baino; euroa indartsu dago eta ondasun industrialak atzerrian saltzen zaila da, Eurogunetik at ganbio tasagatik eta, Eurogunean, hazkunde txikiagatik. Gure inflazioa urterik urte Eurogunekoaren gainetik  dago eta lehiakortasun galera argia da. Hori gutxi ez eta, geure aurrezkia inbertsio (nolabait) produktibora, sorkuntzara edo ikerketara bideratu ordez, adreiluak bata bestearen gainean jartzera bideratzen ari gara. Egoera honetan, jende askok dauka etxebizitza bat baino gehiago, baina etxebizitza behar duen askok ezinezko du bat bereganatzea. Soldata bi behar dira, ia derrigor, Euskal Herriko edozein txokotan txoko bat hartzeko. 30 urterako zorpetzea, gurasoen etxea edota etxebizitza beste gazte batzuekin partekatzea dira aukera ohikoenak. Tamalez, alokairua ulertzeko gaitasunik ez dugu, ezta beronen zerga trataera egokirik ere. Adreilua dugu buru eta burutzat. Ekonomia ikasi duten askok ere ez du onartzen, etxebizitzen inguruan dagoen aukera kostua. Alokairua dirua botatzea dela pentsatzen du eta, etxeak ez duela kosturik, behin hipoteka mailegua ordainduta. Demagun 300.000 euro eskatzen dizkigutela, kasu, Salburuako etxebizitza baten truke. 2004ko otsailean urtebeteko euriborra %2,3 baino ez da (azken pare bat urteko maila bertsua). Interesak soilik kontuan hartuz, urtean 6.900 euro kostatzen zaigu etxea. Hilabeteko 575 euro. Dato kalean (edo Mirakontxan) 600.000 euroko etxean bizi den jabeak uko egiten dio, gutxienez, urteko 13.800 euroko dirutzari. Hori aukera kostu bat da, igarri edo ez. Eta aukera kostu hori urtez urteko euriborrarekin  neurtzen ari garelako, sekula baino txikiagoa da azken urteotan. Baino egungo etxebizitza batek balio duena ordaindu ordez, daukanak etxea saldu eta ez daukanak erosi gabe jarraituz gero, dirutza aurrezten da eta, alokairuan biziz, irabazia atera daiteke. Nahitaez etxea erosi behar dela eta nahitaez prezioak igo egingo direla pentsatzeak hondamendi ekonomikoa ekar lezake hainbat familiatan. Arrazionaltasun ekonomikotik erabat aparte dauden jarrerak dira, biak ala biak. Nola azaldu asmatu ez eta, errepikatzea baino ez zait geratzen. Baina Espainiako Bankuak eta Arkitektoen Elkargoak adreilua buruan dute, ez burutzat.