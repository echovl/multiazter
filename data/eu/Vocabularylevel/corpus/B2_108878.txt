Docutec Kamioi zahar batean Hego Afrikan barrena Lurmuturrean hasi genuen, nabigatzaileek erreferentzia mitikotzat zuten paraje hartan. Eta bidaia Victoria Ur-jauziak miretsiz amaitzea zen asmoa. Bidean, lurralde afrikar bitxi batzuk zeharkatu behar genituen: Botswana, Namibia, Zimbawe eta Zambia. Gure arteko hizkuntza ingelesa zen, zer erremedio! Sukaldeko lanak eta garbitasuna gure artean txandaka banatzen genituen. Atun-sandwich gehiegi jan genuen, espageti asko, eta noizean behin haragia 'braai' erara erreta jateko aukera izan genuen; horrela deitzen zaio barbakoa afrikarrari. Gauak emateko kanpinak aprobetxatzen genituen, asko daude eta onak, inoiz aire librean lo egin behar izan bagenuen ere. Beno, ez zen lo askorik egiten, berriketa luzeak izaten baikenituen suaren inguruan, gaueko ordu txikiak arte, eta goizean goiz jaiki behar... Abiapuntua, esan bezala, Itxaropen Onaren Lurmuturra izan zen. Hango haizea zakarra izaten da beti eta bazter guztiak astintzen ditu. Portugaldarrek Ekialdera joateko norabidea hartuz lurmuturrari buelta eman ziotenean, esplorazio europarren garaia hasi zen. Itsasertzetan pingüino asko bizi dira, eta balea ugari inguratzen dira. Lehorrera jota ikuspegia lehorra da, muinotxoak eta mahastiak bai, baina berehala ageri da Karoo Desertua. Handik Namibiako muga arterainoko paraje idorra da, lurra elkorra. Ez da zuhaitzik ikusten, zuhaixkak bai, ordea. Ugariak dira 'kokerbooms' izenekoak, zuhaitzaren eta kaktusen tarteko landareak dira. Namibiako parajeak zoragarriak dira. Namib Desertua munduko politena izango da segur aski. Hango dunak Algeriako Erg Handian dauden bezain handiak dira, eta koloretsuagoak. Tonalitateak deigarriak dira, goizean kolore horiak aldatzen joaten dira egunean barrena, arratsaldean zeruak laranja-kolore bizia hartzen duen arte, ia-ia eguzkiaren sartzea zurbiltzeraino. Desertua Atlantiko itsasertzerainokoa da, eta Eskeletoen Kosta deitzen diote, baleen eta itsasontzien hezurdura asko daudelako. Itsasoa traidore samarra da eta ontzi asko hondoratu dira paraje horretan. Diamantea da Namibiako ondasunik behinena, eta harean azaltzen dira sarritan. Horregatik, debekatuta dago kostako zenbait lekutan sartzea, meatze-konpainiak baitira horien jabeak. Eskeletoen Kostatik gertu 'himbak' izeneko indigenak bizi dira eta aldatu gabe mantentzen dituzte beren ohitura tradizionalak. Oso erraz bereizten dira, larruazala eta ilea pigmentu gorrixka batekin igurzten dituztelako. Namibiako beste giza taldeak 'ovamboak' dira, Iparraldean bizi dira, nekazaritzatik; Kalahari Desertuko boskimanoak ehiztariak dira; 'herero' izeneko indigenen adierazgarrietako bat da, emakumeak erakusten dituzten kapela handiak. Geratzen dira, hala ere, basetxetar zuri gutxi batzuk, oraindik bizirik dirauten kolonia-garaiko aztarnak. Namibia alemanen eskuetan egon zen 1914. urte arte, eta gero zuri hegoafrikarrak izan ziren hango agintariak, 1990ean independentzia lortu zen arte. Namibian dago munduko fauna-erreserbarik handienetakoa, Ethosa-ko Parkea. Egun asko eman daitezke hango animaliak ikusten: jirafak, elefanteak, zebrak, antilopeak, errinozeroak eta lehoiak. Hiru lursail daude kanpatzeko, eta hirurek dute urmael argiztatua, eta horrela bisitariak ikus ditzake ura edatera heltzen diren animaliak. Erne ibili behar da, ordea, txakalekin, sarri kanpamentuetan sartzen baitira harrapatzen duten guztia jateko amorratzen. Eta bidaia amaitzeko, munduko gauzarik ikusgarrienetakoa: Victoria Ur-jauziak, Zimbawe eta Zambia artean daudenak. Zambeze ibaiko urak bi kilometroko zabaleran jauzten dira bat batean, zuzen-zuzen ehun metro goitik behera. Hango orroa burrunbatsua da eta ur lainoztatuz osatutako zutabe handia urrutitik ikus daiteke. Eguzkiak ostadar etengabeak eragiten ditu, baina ilargi betean gauez ikus daitezkeen ilargi-ostadarrak zoragarriak dira. Hara heldu zen lehen gizon zuria Livingstone britainiarra zen, 1855ean. Kolonizatzaile ona izaki, erreginaren izena jarri zien hango ur-jauziei. Politagoa eta zehatzagoa da, ordea, bertakoek betidanik eman izan dioten izena: 'mosi oa tunya', hau da, 'trumoi den kea'. Gertakariaren laburpena: Nilo ibaiaren sorburua aurkitu nahi zuen Livingstone esploratzaileak. Baina, ahalegin horretan zebilela galdutzat eman zuten Ingalaterrako bere kideek. Hori dela eta, Stanley buru zuela Londonetik beste espedizio bat irten zen. Ujiji-n egin zuten topo eta, dirudienez, orduan esan omen zuen Stanley-k esaldi ospetsu hori: 'Livingstone doktorea, noski?' Huraxe zen, bai, Livingstone doktorea, ordurako neka-neka eginda zegoena.