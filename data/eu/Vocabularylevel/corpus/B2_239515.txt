Docutec Apaiztegia itxiko dute Baionako apaizgaitegia ekainean itxiko dute, ikaslerik ez dagoelako. Gaur egun sei apaizgai daude Baionako Apaizgaitegian ikasten, eta ez dago Euskal Herrian sortutako bakar bat ere. AITOR RENTERIA / Baionako apaizgaitegia itxi behar dutela iragarri zuen atzo Lapurdiko Gure Irratiak. Berria baieztatu eta itxiera ekainean izanen dela zehaztu du Baionako Apaizgaitegiak. Urte luzetan apaizak kopuru handian eman ondoren, ateak itxi beharko ditu, ikasleak falta direlako orain. Gaur egun sei apaizgai daude Baionako Apaizgaitegian ikasten, lau Frantziaren menpe dauden uharteetakoak dira, hots, Reunion eta Martinika uharteetakoak eta bertze bat Seychelleetako Errepublikakoa. Bertze apaizgai bat Landetakoa da eta gaur egun ez dago Euskal Herrian sortutako bakar bat ere. Egoera horren aitzinean, Apaizgaitegiak azaldu du ez duela zentzurik atxikitzea gaur egungo ibilmoldea. Ikasten diharduten apaizgaiek azken urtea dute eta ikasketak Tolosan eta Nantesen segituko dituzte. Heldu den urtean ziklo berririk ez dela irekiko zehaztu du Apaizgaitegiak. Apaiz euskaldunen etengabeko galera Gero eta apaiz euskaldun gutxiago dago Lapurdi, Nafarroa Beherea eta Zuberoako elizetan. Odolustea ez da berria, baina Elizak ez du deus egin egoera bideratzeko. Ipar Euskal Herriko eta Biarnoko eremuak hartzen dituen elizbarrutian 60 urtez beherako apaizak 656 ziren 1962an, 1982an 360, 187 1992an, eta 91 2002an. 2012an 60 urtez beherako 35 apaiz izanen dira. Horien artean 17 izanen dira Ipar Euskal Herrikoak eta guztiak ez dira euskaldunak izanen.