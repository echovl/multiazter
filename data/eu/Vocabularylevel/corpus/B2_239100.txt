Docutec Zaharren betebeharra Aita santuaren osasun kaskarraren inguruan denetik entzun dugu egunotan, kristauen zein ez-kristauen ahotik. Gehienek errukia aipatzen dute berehala, guztion begibistan sufritzen duen gizonarekiko errukia. Ondoren, askok adierazi du, hitz batzuekin edo besteekin, Aita santua den gizonak erretiratu egin beharko lukeela, modu batean edo bestean, osasun hobeagoa izango duen norbaiten eskutan utzi beharko lukeela kargua eta lana, ondo merezitako atsedena har dezan. Azken argudio hau erabiltzen dutenen ustetan, nabarmenki kaltetua, hondatua, ikusten dugun karrozeria zaharraren barruan buruak ezin du behar bezala funtzionatu. Hori, ordea, ez dakigun zerbait da. Susma dezakegu hain gaixorik dagoen gizonak, borondaterik hoberenarekin ere, oinazea aintzat hartuta ere, ezin duela hain erantzukizun handiko zeregina behar bezala bete. Baina haren inguruan ez gaudenok ezin dugu hori jakin. Izan ere, askori iruditzen zaio zaharraren lehen betebeharra, osasuntsu nahiz gaixorik, erretiroa dela, heriotzerako prestatuko duen atsedena edo antzeko zerbait. Are gehiago, kontu hauetan ez zaio zaharrari askatasunik ez eskubiderik ematen, ez bada aurrerantzean atzera begira bizitzekoa, iraganari begira, gertatutakoa eta gertatu ez zena behin eta berriro aztertzen. Hauxe da zahar askoren iritzia, ni erretiratu nintzen eta, beraz, zahar guztiek erretiratu behar dute. Zer gertatzen da, ordea, zaharrak, santua ala ez, bere horretan jarraitu nahi badu, sufrimenari ongietorria emanez lana bukaera arte eraman nahi badu?