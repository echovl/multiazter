Docutec Hautatzeko tenorea Adolfo Arejita euskaltzain oso izendatu du Euskaltzaindiak, Andolin Eguzkitza zenaren hutsunea betetzeko. Itziar Lakaren eta Adolfo Arejitaren arteko hautua egingo du gaur Euskaltzaindiak, Andolin Eguzkitza euskaltzain osoaren heriotzak joan den martxoan hutsik utzitako lekua betetzeko. Adolfo Arejita Filologian doktorea eta Deustuko unibertsitateko irakaslea Euskara eta euskal literatura beti ardatz Hizkuntzaren eta literaturaren arloan lan asko egina da Adolfo Arejita, eta kazetari lanetan ere eman du ezagutzera bere burua. Euskara eta euskal literatura izan ditu beti Adolfo Arejitak bere lanaren ardatz nagusiak. Labayru Ikastegiaren aurpegi ezagunenetako bat da. Bilbon sortu zen, baina Bizkaiko Morga herrian eman zuen haurtzaroa. Filologian eta Letretan lizentziatu zen, 1979an, Filologia Erromanikoaren sailean. Euskal Filologiako adarrean doktoratu zen, unibertsitate berean, 1995ean. Deustuko Unibertsitateko irakasle da gaur egun. Euskararen Morfosintaxia, Euskararen Gramatika Historikoa, Euskal Literatura Klasikoa, Lexikologia eta Semantika irakatsi ditu. Euskal Herriko Unibertsitateko irakasle ere izan zen. Euskal Hizkuntzaren Teoria eta Egitura eta Gaur Egungo Literatura Unibertsala irakatsi zituen han, 1992tik 1994ra bitarte. Kazetari lanak ere egin izan ditu: Bilboko Herri Irratian, TVEren Bilboko zentroan eta Bizkaia Irratian. Prentsa idatzian ere maiz eman izan ditu argitara idazlanak, Berria eta Euskaldunon Egunkaria-n, esaterako. Berriako Administrazio Kontseiluko kide da egun. Idatz & Mintz aldizkarian ere maiz idatzi du. Litterae Vasconiae / Euskararen Iker Atalak aldizkaria zuzendu du sorreratik, 1981az geroztik, gaur arte. Labayru Ikastegiaren Euskal Hizkuntza arloaren zuzendaria da sortu zenetik, 1977az geroztik, eta euskaltzain urgazlea 1983ko apirilaz geroztik. Ikerkuntza arloa Euskaltzaindiaren, Labayru Ikastegiaren, Deustuko Unibertsitatearen eta Eusko Ikaskuntzaren inguruan jorratu du batik bat. Pedro A. Añibarro, Juan Mateo Zabala, Juan Antonio Mogel, Lizardi, Alfontso Irigoien eta beste hainbat euskal idazleren lanak aztertu ditu, eta iazko abenduan Jose Basterretxea Oskillaso-ren Euskaldunak Madrilen nobelaren edizio kritikoa eman zuen argitara, Labayru Ikastegiaren eskutik. ITZIAR LAKA Hizkuntzalaritzan doktorea eta EHUko irakaslea Chomskyren ikaslea, ibilbide distiratsukoa Gramatika generatiboaren inguruan egin du lan Itziar Lakak, eta korronte horren maisu handiarekin, Noam Chomskyrekin, lanean aritua da (bera izan zuen doktorego tesiaren zuzendarietako bat). Ez du kultur eragile eta jendaurreko iritzi emaile gisa Arejitaren itzalik. Baina bai distira handiko ibilbide akademiko oparo eta aberatsa. Bilbon sortu zen Itziar Laka, 1962an. Euskal Herriko Unibertsitatean Euskal Filologian lizentziatua da, eta Massachusettseko Institut of Technology zentroan doktoratua, 1990ean, Noam Chomskyk eta Ken Halek zuzendutako tesi batekin: Negation in Syntax: A study on the Nature of Functional Categories (Ezeztapena sintaxian: funtzio kategorien izaerari buruzko azterketa). Euskal Herriko Unibertsitateko Historia, Geografia eta Filologia fakultateko irakasle da gaur egun, Hizkuntzalaritza eta Euskal Ikasketak sailean. Irakasle gonbidatu gisa, Vienako Unibertsitatean eta OTS Institut for Language Research-en (Utrecht, Herbehereak) aritu izan da. Hiru ikerkuntzatako ikerburu izan da: The emergences of grammar in the brain (European Science Foundationek eta Espainiako Zientzia eta Teknologia Ministerioak babestua), La representación del lenguaje en el cerebro del bilingüe (EHUk babestua) eta Ergatividad y Complementación en lengua vasca (Eusko Jaurlaritzako Hezkuntza, Unibertsitate eta Ikerkuntza Sailak babestua). Euskaltzaindiko Gramatika Batzordeko kide da, 2003az geroztik. Horretaz gain, Coloquios de Gramatica Generativa nazioarteko kongresuko komite zientifikoko kide ere bada. Pentsamenduaren Klasikoak bildumako liburu bi euskaratu ditu: Leonard Bloomfielden Hizkuntza (1994) eta Noam Chomskyren Egitura sintaktikoak (2003). Internet sarean argitaratua du, EHUko Euskarako Errektoreordetzaren eskutik, A Brief Grammar of euskara, the Basque Language liburua.