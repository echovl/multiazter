Docutec Debekatuta egon arren Albiste honetan inkesta soziologiko baten berri ematen digute. Dirudienez debekatutako leku publikoetan oraindik ere erretzen jarraitzen da. Tabakorik gabeko gune publikoetan debekatuta dago tabakoa erretzea, baina Hego Euskal Herriko hiriburuetan, leku horien %38tan tabakoa erretzen da, Eroski Fundazioak argitaratzen duen Consumer aldizkariak egindako azterketa baten arabera. Consumer aldizkariak, Bilbon, Donostian, Iruñean eta Gasteizen, hainbat leku bisitatu zituen aurtengo urtarrilaren 8tik 15era: aireportuak, autobus geltokiak, tren geltokiak, unibertsitate publikoak, DBHko ikastetxeak, turismo bulegoak, INEMen bulegoak, museoak, ospitale handiak eta txikiak, gasolina zerbitzuguneak, autobus zerbitzu publikoak eta Administrazioaren esku dauden azpiegiturak (Eusko Jaurlaritzaren, Nafarroako Gobernuaren eta diputazioen esku daudenak). Aztertzaileak jende gehien ibiltzen den orduetan izan ziren leku horietan guztietan, hiru ordu laurdenez. Okerrena, Donostia Eta emaitzak kaskarrak izan dira. Kaskarrenak, Donostiakoak. Gipuzkoako hiriburuan, esaterako, berez tabakoa erretzea debekatuta dagoen leku publikoen erdietan baino gehiagotan erre egiten da, eta gehienetan bertako langileak dira erretzaileak. Gainera, erretzen ari ziren langileei ea erretzerik zegoen galdetuz gero, beti erantzun txarra eman zuten. Langileen erantzun txarrarena gainontzeko hiruburuetan ere gertatu da, Consumer aldizkariko azterketak erakusten duenez. Hego Euskal Herriko hiriburuen artean, Iruñean errespetatzen dituzte gehien tabakorik gabeko leku publikoak. Bisitatutako lekuen laurdenetan bakarrik erretzen zuten tabakoa eta Iruñean erretzen dute gutxien langileek beraiek: %7. Azterketak erakusten duen beste datu deigarri bat tabakoa eskuratzeko erraztasuna da. Hego Euskal Herriko lau hiriburuetako tabakorik gabeko guneen erdietan tabakoa eros daiteke.