Docutec Ludopatia Kalkuluen arabera Espainian 500.000 pertsonak baino gehiagok arazoak dituzte jokoa dela eta, eta ia 800.000k ludopaten sintoma berezietakoren bat erakusten dute. Joko mendekotasuna gaixotasuna da. Kalkuluen arabera, Espainian 500.000 pertsonak baino gehiagok arazoak dituzte jokoa dela eta, eta ia 800.000k ludopaten sintoma berezietakoren bat erakusten dute. Gai honen abiapuntua da joko patologikoa gaixotasuna dela, bizioaren itxura izan dezakeen arren. Pertsona askok den-dena galdu dute jokoarekin duten mendekotasuna dela eta: dirua, familia, lana, harremanak... Gaixo horientzat jokoa obsesioa da, bulkaden deskontroltzat har daitekeena, lapurtzeko bulkadarekin (kleptomania) edo gauzak erretzeko bulkadarekin (piromania) gertatzen denaren antzekoa.  Lehendabizi arazoa aitortu behar da Kasurik gehienetan denboran luzatu diren egoerak izan ohi dira, jokalari patologikoak ia inoiz ez duelako horrelakorik onartzen. Gezurra esateko joera izan ohi du, baita hurkoei ere, jokoaren zorrak kitatzeko eta berriro ere jokatu ahal izateko zor gehiago egiten ditu, eta dena berehala konponduko dela esan ohi du, "bolada ona" iritsi bezain azkar. Arazoa minimizatzen dute "honi nahi dudanean utziko diot" esanez (beste mendeko batzuek egiten duten bezala; esate baterako, alkoholikoek). Sarritan, ludopatia beste mendekotasun batzuei lotuta agertu ohi da: alkohola, tabakoa, medikamentuak, drogak... Modu patologikoan jokatzen duen pertsonaren ezaugarri klasikoak dira pertsona apetatsua izatea, antsietate arazoak dituena, gizartean egokitzeko arazoak dituena eta frustrazioaren aurrean tolerantzia eskasa. Jokatzeko moduei dagokienez, bingo, loteria eta kasinoekin batera, makina txanponjaleek arreta berezia merezi dute, asko ugaldu direlako eta biztanle guztietatik oso-oso gertu daudelako. Jokoaren mendekotasuna dagoela erakusten duten adierazleak Amerikako Psikiatriako Elkarteak 1995ean adierazi zuenez, egoera hauetatik gutxienez bost elkartzen direnean jokoa patologikoa da: Kezka jokoarengatik (adibidez, jokatzeko dirua lortzeko moduak asmatzea). Gero eta diru kopuru handiagoak jokatzeko beharra, nahi den kitzikatze maila lortzeko. Jokoa kontrolatzeko, eteteko edo gelditzeko ahaleginek behin eta berriz porrot egitea. Jokoa eten nahi denean ezinegona edo haserrea. Jokoa arazoei ihes egiteko estrategia moduan erabiltzen da. Jokoan dirua galdu eta gero, hori berreskuratzeko berriro jokatzea. Etxeko kideak, terapeutak edo beste pertsona batzuk engainatzea, jokoarekin dagoen inplikazio maila ezkutatzeko. Jokoa finantzatzeko legez kanpoko ekintzak egiten dira, hala nola faltsifikazioak, iruzurrak, lapurretak eta konfiantza gehiegikeriak. Jokoaren ondorioz pertsonen arteko harreman garrantzitsuak, lana edo aukera profesionalak arriskuan jarri edo galdu egin dira. Jokoaren ondorioz sortutako egoera finantzarioa arintzeko gainerakoek dirua emango dutelako konfiantza dago. Zer egin ludopatiaren aurrean   Jokalari patologikoen familiek hainbat lekutan sartzea debekatzeko eska dezakete; hala nola, bingoetan edo kasinoetan. Joko patologikoa dagoelako aztarna arrazoituak baldin badaude, profesional espezializatuengana edo ludopatentzako autolaguntzako elkarteetara jo daiteke. Eskuarki, ludopata batek ezin dio laguntzarik gabe jokatzeari utzi, ezta borondate handia duenean ere. Ez da normala ludopatiak kausa edo egoera bakar bat izatea. Psikologiako espezialistaren laguntza behar da, desohitzeko prozesua diseinatzeko. Oro har, ludopatak nortasun heldugabea izaten du, beldurrak egoten da, eta gutxiago delako sentimendua eta erantzukizun falta izaten du. Ludopataren ezaugarrietako bat bulkaden arabera funtzionatzea denez, prozesua bideratzeko eginbeharra nortasuna berregituratzea izango da, egoera zailei aurre egiteko, frustrazioa jasateko eta bere buruari mugak jartzen ikasteko aukera izan dezan. Gainera, etxeko eta gizarteko giroan ere esku hartu behar da, beste edozein mendekotasunen aurrean bezala. Familiak ulertu egin behar du gaixotasuna dela, eta desohitzeko prozesuan pazienteari lagundu eta bere erantzukizunari heldu behar dio. Eta prebentzioa. Garrantzitsua da gure seme-alabek behin eta berriro ez entzutea loteriak edo edozein jokok gure bizitza konponduko duela. Txikitatik ikasi behar dute azar jokoekin azkenean beti galdu egiten dela.   * laburtua