Docutec Ohorearen izenean egindako hilketak Azken zortzi hilabeteetan 631 emakume eta sei haur hil dituzte Pakistanen, «ohorearen izenean». Gisa horretako krimenak ez dira, ordea, Pakistanen soilik gertatzen, Bangladeshen, Erresuma Batuan, Brasilen, Jordanian, Palestinan, Israelen, Italian eta Balkanetan ere gertatzen dira, besteak beste. EDURNE SORALUZE/ Pakistanen, emakumeak erre, ito edo tiroz hiltzen dituzte. Heriotza da bertako emakumeek aske izateko duten aukera bakarra; horregatik, emakume askok bere buruaz beste egitea erabakitzen du, Amnesty Internationalek jakinarazi duenez. Herrialde horietan, eurek aukeratutako gizonarekin ezkontzen diren emakumeak, senarrarengandik banandu nahi dutenak, ezkontzatik kanpo harremanak izan dituztenak edo bortxatu dituzten emakumeak gaizki ikusiak daude, «familiaren ohorea zikintzen» dutela eta. Egindako «kaltea» ez dute merke ordaintzen emakumeek. Hala, senarrak, anaiak, arrebak edo gurasoek, berdin dio zeinek, hil egiten dituzte. Delitua egiazkoa edo ustezkoa izateak ez du garrantzirik, esamesa hutsek ere familiaren ohorea lohitzen baitute. Pakistango gizon batek, esaterako, emaztea hil zuen beste gizon batekin sexu harremanak izan zituela amets egin ostean. Halako adibide ugari jaso ditu Amnesty Internationalek (AIk) gai horren inguruan egindako txostenean. Gizonezkoak nahiz emakumezkoak hiltzen dituzte ohorearen izenean; hala ere, emakumeen kontrako erasoak arruntagoak dira, AIren arabera. Emakumeak hiltzeko 'argudioak' Ondorengoak dira ohorearen izenean emakumeak hiltzeko erabiltzen dituzten zenbait arrazoi: Emakumea berak aukeratutako gizonarekin ezkontzen denean: Gurasoen nahiari men egin ez eta gura duenarekin ezkontzen den neskari haragikeria delitua egitea leporatu ohi diote. Oro har, salaketa epaitegietan aurkezten da, baina, maiz, gurasoek egiten dute justizia. Kasu horietan, familiak arbuiatu egiten du emakumea. Maiz, nahi duten gizonarekin ezkontzen diren emakumeak bahitu egiten dituzte. Senarrarengandik banandu nahi izatea: Epaitegietan dibortzioa eskatu duten emakumeek denetik jasan dezakete; erasoak, zauriak... eta hil ere egiten dituzte. Pakistanen eta Jordanian esaterako, senarrarengandik banandu nahi izatea desafio publikoa egitea da, gizonaren ohorea jokoan jartzea. Horren aurrean, usadioari jarraituz, senarrak neurriak hartu beharko ditu. Gainera, emakumeen aurkako eraso horiek ohituretan oinarritzen direnez, iritzi publikoak onartu egiten ditu. Bortxatzen dituzten emakumeak: Ohorearen defentsan egindako hilketetan emakumea errudun edo errugabe izateak ez du garrantzirik. Horregatik, emakume bat bortxatzea lotsagarria da familiarentzat. Gisa horretako erasoak jasan dituzten emakumeek ezin diote inori esan, familiako gizonentzat lotsagarria delako. Ohorea aitzakia soila denean: Maiz, ohorea aitzakia gisa erabiliz delitu asko egiten dira. Gainera, izen onaren inguruko hilketen bidez irabazi asko lor daitezke: dirua edo emakumeak. Amnesty Internationalen txostenaren arabera, «komeni zaien moduan» erabiltzen dute usadio hori. (*OHARRA: laburtua)