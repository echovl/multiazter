Docutec Munduko 4. ordenagailu ahaltsuena Abian da munduko laugarren ordenagailurik ahaltsuena: Barcelona Supercomputing Center-a. 120 metro koadroko zabalera du, eta segundo bakarrean egin dezake ordenagailu arrunt batek 10 milioi urtean egingo lukeena. Ikerketa arlo askotarako baliatuko du Abian da munduko laugarren ordenagailu ahaltsuena. Joan den urtarriletik martxan dagoen arren, atzo hasi zen ofizialki lanean bere baitan munduko laugarren ordenagailu ahaltsuena duen Barcelona Supercomputing Center-a. 120 metro koadroko zabalera du, eta segundo bakarrean egin dezake ordenagailu arrunt batek 10 milioi urtean egingo lukeena. Ikerketa arlo askotarako baliatuko dute.   Gaur hasi da ofizialki lanean Barcelona Supercomputing Center-Centro Nacional de Computación (BSC-CNS). Zentro horretan dago munduko laugarren ordenagailurik ahaltsuena dena, Mare Nostrum izenekoa. Ikerketa-zentro publiko batean dagoen era honetako ordenagailu bakarra da. Atzo bildu zen lehenengo aldiz errektore kontseilua BSCko aurreneko zuzendaria hautatzeko. Postu horretarako Mateo Valero aukeratu zuten, konputagailuen arkitekturan katedratikoa eta Bartzelonako Unibertsitate Politeknikoko irakaslea dena. Funtzionamendua Zentroa lanean zen joan den urtarriletik, baina orain arte probaketa lanetan aritu dira. Esan bezala, gaur ekin dio proiektu horrek ofizialki lan egiteari. Superordenagailuaren funtzionamenduari buruzko frogak egin dituzte orain arte, Linux sistema eragileak behar bezala lan egiten ote zuen ikusteko. Barcelona Supercomputer Centereko kideek esan dutenez, komunitate zientifiko osoak baliatu ahal izango du «teknologiaren prodigio» gisa definitu duten ordenagailua, bai estatu mailan, bai nazioartean. Proiektua iragan apirilaren 1ean osatu zuten, eta Hezkuntza eta Zientzia Ministerioak, Generalitatek eta Bartzelonako Unibertsitate Politeknikoak bultzatuko eta kudeatuko du. IBM enpresak sortu du hain garatuta dagoen ordenagailu hau, eta printzipioz edozein ikerketa arloren inguruan lan egiteko balioko du; biomedikuntzatik hasi, eta meteorologiaraino edota automozioraino. Proiektu horretarako 5,5 milioiko aurrekontua izango dute eragileek 2011. urtera bitarte. Ezaugarriak Superordenagailu honek 4.564 prozesagailu ditu, eta segundo bakarrean 40 bilioi ekuazio ebatz ditzake. Ohiko ordenagailu batekin, 10 milioi urte beharko lirateke horretarako. Mare Nostrum honek, ordenagailu arrunt batek baino 18.000 aldiz handiagoa du memoria, eta 29 milioi liburu gordetzeko adinako biltegiratze-gaitasuna du; 233 Terabytes-ekoa, hain zuzen ere. 120 metro koadroko zabalera du makinak, saskibaloi kantxa baten erdia baino txikiagoa, eta munduko ordenagailu azkarrenak betetzen duenaren hogeiena. Mare Nostrumen kontsumoa, berriz, 630 kilowattekoa da, 100 watteko 6.300 bonbillak egiten duten adinakoa. Zuntz optikozko 2.500 kable ditu ordenagailu honek, memoria handia behar duten operazioak egitea ahalbidetuko duena.