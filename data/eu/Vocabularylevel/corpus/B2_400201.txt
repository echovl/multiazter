Docutec Eneko Txurruka: Oinetako patologiak Eneko Txurruka podologoa da eta aspalditxotik ari da lanean bere Zarauzko kontsultan, oinekin lotutako patologia horiek guztiak sendatu edo konpontzeko bidean. Haurrak garenetik helduak bihurtzen garen arte izan ditzakegun patologien inguruan jardun dugu Enekorekin. Oinetako patologiak, hain ohikoak eta gogaikarriak direnak. Mitoa ala egia? Ez dut uste dut mitoa direnik, benetan mingarriak eta latosoak izaten baitira askotan. Kontuan izan oin bakoitzean 28 hezur dauzkagula, beste horrenbeste artikulazio edo giltzadura, oinean behera doazen muskulu pila bat, etab. Oin horiek gure pisuari, gure kargari, eusten egoten dira egun osoa; baita lurretik goraka joaten den karga-erreakzioari ere. Orduan, normala da oinetako arazoren bat izatea gure bizitzako uneren batean. Bestalde, oinetako minez bagabiltza, bizi-kalitatea ere okertu egiten da; hortaz, gogaikarriak direla esan dezakegu. Haurrak garenetik helduak bihurtzen garen arte, ze patologia izan genitzakeen esaterik ba al dago? Txikitan gehien ikusten dugun patologia, edo gurasoei kezka handiena ematen diena, oin lauaren patologia da. Oin lau edo zapaletan mota bi daude: bata gogorra, hezurretakoa; bestea malgua, biguna, muskuluetako oin malgua. Bigarrengo hau pronostiko onekoa da; lehengoa, berriz, hezurretakoa, pronostiko txarrekoa, tratamendua ebakuntza izaten da. Bigarrengo horretan (oin plano malguena, oin bigunena), tratamendu batzuen bitartez -direla plantillak, direla tratamendu fisioterapeutikoak-, konpontzen diren oinak dira. Horrela, bada, gurasoei lasai egoteko eskatu nahi nieke. Beharrezkoa izaten da kontsulta bat egitea, haurrak hiru urte dituela gutxi gorabehera. Eta hori azkar sumatzen al da, oin laua duen ala ez? Guk ez dugu oina gorputzeko zati bakar bat bezala ikusten, baizik eta beti, azterketa egiten dugunean, gorputz osoko azterketa egiten dugu. Bizkarrezurretik hasten gara, mokorra aztertzen dugu, belauna, orkatila, etab. Goitikan behera doazen karga horien ondorioa, gertatzen den ondorioa, esaten dugu dela hankaren joera, Zure galderari erantzunez, segituan ikusten da, bai, azterketa biomekaniko sakon on batekin berehala ikusten da. Guraso askoren kezka, baina, da euren seme-alabek erabiltzen dituzten oinetakoak. Askok kirol-oinetakoak erabiltzen dituzte beti, oinutsik ez dira apenas ibiltzen, ez dute zapatarik jantzi nahi. Oinetakoak izan al lezake eraginik oinen patologian? Bai, eta gainera, gure ustez, handitzen ari da eragin hori azkeneko urteetan. Gu, garai batean, eskolatik irten eta egun osoa futbolean, pilotan aritzen ginen. Gizentasun-arazoak direla-eta, medikuak eta endokrinoak ari dira arlo horretan lanean haurrekin; baina horrek denak baditu ondorioak oinetan ere. Hanketako muskuluak, tendoiak, indartuz gero, hankaren forma igo egiten da. Kirolari gehienen, profesional gehienen oinak oin sakonak, oin kabuak izan ohi dira. Horregatik, gure tratamenduaren barruan, plantillaz gain -tratamenduaren % 60 plantilla kontua izaten da-, tratamendu fisioterapeutikoa edo ariketak egiteko agintzen diegu gure pazienteei. Orduan, ariketak egitea prebentzio-neurri bat izan daiteke. Hala da. Prebentziorik onenetakoa da ariketak egitea: mendian ibiltzea, oinutsik ibiltzea, hondartzen ibiltzea... Ni asko pozten naiz Zarauzko edo Donostiako hondartzan umeak futbolean ikusten ditudanean. Esaten diot neure buruari: "A zer errehabilitazio bikaina hondartzan ibiltzea, oin horiek indartzea, izan litezkeen arazo horiek pixka bat konpontzeko". Lehentxeago zapata kontua aipatu duzu, eta gai hori ere garrantzitsua da. Zapatak izan behar du orpo aldea gogor samarra, baina aurreko aldeak malgua, biguna: eta beti ondo lotuta ibili beharko genuke. Orain modan daude zapatila handi batzuk, kirol itxurakoak, eta ez dakit modagatik-edo, lotzeke eramaten dituzte, apaingarri gisa daude, nonbait, lokarri horiek. Horrek kontraesan erakusten du, ezta: lokarriak baldin badauzka, lotu lokarriak, mesedez, eta oinek eskertuko dizute. Eta beti kirol-oinetakoak erabiltzea? Ez al da komeni aldatzea? Gurasoen eta seme-alaben arteko borroka bat izaten da, eguneroko tirabira. Komenigarria da aldatzea, bai. Materialak ez dira beti naturalak izaten, askotan sintetikoak dira, eta izerdi-arazoak sortzeaz gain, beste gaixotasun batzuk ere sortzen dituzte: onddoak direla, bakterioak direla... Kirol-zapatilak -hitzak dioen bezala-, mesedez, kirola egiteko eta ibiltzeko erabili; eta kalean ibiltzeko, zapata larruzkoa baldin bada, hobe. Gaur egun, aukera zabala daukagu merkatuan, eta ez dira orain dela 20-25 urte bezalako zapata itsusi eta handi haiek. Diabetikoek, esate baterako, ohiko arazoak baino gehiago izaten dituzte, ezta? Bai. Diabetesari buruz hitz egiterakoan, argitu beharra dago diabetesari lotuta beste arazo batzuk sortzen direla. Batetik zirkulazio-arazoak, eta beste aldetik neuropatia edo sentikortasuna galtzeko arriskua. Orduan, maiz pasatzen da diabetiko bati zauri txiki bat sortzea hanka azpian -adibidez, zapataren urraduragatik edo presioarengatik- eta ez konturatzea; eta zirkulazio txarra dela-eta, guri normalean sendatzen zaizkigun zauri txiki horiek diabetikoei kosta egiten zaie sendatzen. Horren ondorioz, infekzioak izateko eta kutsatzeko arriskua izan ohi dute. Hortik datoz diabetikoei zainketa bereziak egiteko protokoloak. Zuek egunero ikusiko dituzue oinetako arazoak kontsultan. Zein dira ohikoenak? Joanikoteak, mailu-behatzak, haragian sartzen diren azazkal minbera horiek, gogortasunak... Horiek izaten dira patologiarik arruntenak. Adinak edo sexuak zerbait markatzen du, ala edonori gerta dakioke? Bueno, sexuari buruz hitz egiterakoan, kontsultan esan dezakegu gizon bateko hiru emakumezko etortzen direla; eta ez da gizonezkok arazo gutxiago dituztelako. Batetik, emakumeen morfotipoa, genetika, aldaketa hormonalak -aldaketa hormonalek ere zerikusia daukate- artrosiak, etab. Zapaten moda kontuek ere eragina daukate: takoi luze handi horiek, zapata mutur estu horiek... Emakumeek beti arazo gehiago izaten dituzte. Eta adinean aurrera joan ahala, bizitzan dena bezala -hozkailu edo telebista bat bezala- zahartzen joaten dira eta oinetako hezur horiek protestatzen hasten dira, okertzen joaten dira, prozesu artrosikoak sortzen dira...; arazoak areagotzen joaten dira. Amaitzeko, zer gomendio emango zenizkieke gure irakurleei? Gomendiorik nagusiena da gure oinetakoak gure lagunak izan daitezela, egokiak izan daitezela, babesteko izan daitezela. Orpo aldean, takoiak 2-3 zentimetroko altuera izatea da neurri aproposa. Hori eguneroko bizitzan. Konpromiso bat, ezkontza bat, festaren bat baldin badaukagu, egun batengatik, tira! Hurrengo egunean min pixka bat izango duzu, baina pasatuko da. Eta beste aholku bat oinekin gogoratzea, zaintzea; eta arazoren bat dagoenean, profesionalengana jotzea, podologoarengana hurbiltzea, eta hark emandako gomendioei jarraitzea.