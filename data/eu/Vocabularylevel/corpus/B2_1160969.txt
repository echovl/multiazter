Docutec Mari Karmen Basterretxea: «Euskaldunok gure bizitzaren etapa bakoitzerako erritu bat genuen» Mari Karmen Basterretxea doktorea da Antropologian, Filosofian eta Hezkuntzan. Mari Karmenek parte handia dauka Atsolorraren berpiztean, ereñotzuarrei laguntzen aritu baita. Eta 2012ko apirilean pozik eta gustura ikusi zuen hainbeste maite dituen errituetako batek nola hartu zuen berriz bizia. Zer da atsolorra? Atsolorra euskaldunak sortu ginenetik dator. Horrek esan nahi du prozesu luzea daramagula. XVI. mendean, Eliza inposatu zenean, gure errituak itzaltzen joan ziren. Gelditu zaizkigunak eta XX. mendera arte iraun zutenak aztarrenak izan dira. Baina egia da emakume askoren memorian daudela atsolorrak, gure amonek ezagutu baitzituzten. Izenari begiratuta, “Atso” horrek erreferentzia egiten dio emakume helduari eta bigarren zatia, “-lorra”, lorpenetik etor daiteke. Erditzera zihoan emakumeari laguntzera joaten zirenak indarra eta kemena ematen zioten bizitza hori aurrera ateratzeko eta hortik etorriko litzateke lorpenaren kontzeptua. Hori galdu egin da eta memoria historikoan, gure amonen memorian, geratu dena festa da. Beraz jatorrian Atsolorra merienda eta jaia baino gehiago zen. Emakume bat erditzera zihoanean auzoko beste emakumeak bere etxera joaten ziren laguntzera. Eta behar zen denbora ematen zuten bertan. Behin haurra jaiota, ama eta haurra sendotzen ziren artean laguntzen jarraitzen zuten eta etxeko lanekin arduratzen ziren. Kasu askotan emakume horrek aurretik seme-alaba gehiago zituen eta haiek zaintzeaz ere arduratzen ziren. Auzolanean egiten zuten. Behin ama eta haurra sendotzen zirenean, hori ospatzeko festa egiten zuten herriko edo auzoko emakume guztien artean. Eta bakoitzak etxetik zerbait ekartzen zuen festa horretarako. Euskaldunen jaiotza erritua da Atsolorra. "Atso" hitzak egun kutsu nahiko peioratiboa dauka. Bai, baina lehen ez zen batere peioratiboa. “Atso” hitzak emakume heldua, umerik ez duena eta jakintsua dena esan nahi du. Askotan atsoak joaten ziren emakumeei erditzen laguntzera.Zergatik? Ba denbora gehiago zeukatelako, etxean ez baitzuten zaindu beharreko umerik. Hala ere, haurrak zituzten emakumeak ere joaten ziren erditze horietan laguntzera. Belaunaldiz belaunaldi jasotako jakintza handia zeukaten emakume horiek eta bazekiten nola lagundu erditze batean. Baina kontuan izan behar da erditze horiek askotan oso luzeak izaten zirela, beste askotan erditu ondoren ere laguntza handia behar zuela emakumeak, eta atsoek denbora asko ematen zuten eta lan handia egiten zuten etxe haietan. Auzolana zen finean. Eta gizonezkoak? Ez zuten erditzean eta parte hartzen baina beti zeuden laguntzeko prest. Haurra jaio zen baserri hartan beren laguntza behar bazuten, han izaten ziren baserriko lanak egiten. Hori ere auzolana da noski. Matrilinealtasunaren baitan kokatzen duzu zuk Atsolorra. Euskaldunon gizarte eredua matrilineala zen. Horrek esan nahi du emakumeak antolatzen zuela familia. Sistema horrekin orekan bizi ziren emakumeak eta gizonak eta oreka horren atzean auzolana zegoen. Auzolana izan da gure ekoizpen sistema, lana komunitatean eta komunitatearentzat egiten baitzen. Eta gero batzarra zegoen eta bertan argitzen ziren kontu guztiak. Sistema matrilineal horretan euskaldunok gure bizitzaren etapa bakoitzerako erritu bat genuen. Baina, zoritxarrez, Elizak erritu horiek denak zapaldu egin zituen eta bereak inposatu zituen. Eta tristura handia ematen du horrek. Horregatik da pozgarria erritu horiek berpiztea, gure gizarteak erritu horien beharra duelako. Zein da Atsolorraren errituaren esanahia? Esan nahi du haur berriak daudela komunitatean eta denek konpromisoa hartzen dutela haur horiek aurrera ateratzeko. Auzoak edo herriak jaiotza hori ospatzen zuen eta konpromiso hori serio hartzen zuen. Sekulako komunitate zentzua dauka errituak, hain juxtu gaur egun galzorian dagoena. Eta txalapartaren bitartez sinatzen zen konpromiso hori festaren aurretik. Ze finean txalapartaren esanahia hitzarmen sozialarena da. Euskaldunon izatea komunitatea da, eta hori ez genuke ahaztu behar.   Jatorrizko testua erredakzioan moldatua) Iturria: http://www.gaur8.info/edukiak/20120505/338714/Atsolorra-jaioberriari-auzoaren-magala-eskaintzeko-erritua/ Gai honi lotutako audio bat duzu entzungai IKASBIL atarian: Atsolorra, euskal erritu zaharra Baita azalpen-testu bat ere: Jaiotzaren euskal erritua      