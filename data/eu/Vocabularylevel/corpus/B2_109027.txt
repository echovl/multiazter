Docutec Barnetegia reality show-a 2004ko urtarriletik aurrera ETB-1en estreinatuko den Barnetegia saio berrian errealitatea eta euskararen irakaskuntza batzen dira. Reality-show gisako saio honetan HABEk ere hartuko du parte, lehiakideen euskara-maila eta ikasketak gainbegiratuz. Barnetegia saioa gure etxeko telebistan datorren urtarriletik aurrera ikusi ahal izango badugu ere, baditugu saioaren inguruko hainbat datu. Izan ere, euskara ikasten 45 egun emateko prest dauden 14 lagunen bila aritu zen ETB joan den iraila eta urrian, horretarako casting-ak antolatu baitzituen. Beste lagun batzuekin bizitzen ondo konpontzen direla eta euskara ere txukun ikasten ari direla erakutsi beharko dute Barnetegira doazen hamalau lehiakideek, euskara txukun ikasten ari direla erakutsi ez ezik, beste lagun batzuekin bizitzen ondo konpontzeko gai direla ere argi utzi beharko dute. Guztira, 45 egun emango dituzte barnetegian, eguneroko bizimodutik erabat isolatuta, beren familia eta lagunak ikusi gabe. Barnetegi barruko bizimodua Barnetegian bertan hiru eskola-ordu izango dituzte ikasleek egunero. Beste hiru ordu, berriz, barnetegitik kanpo jasoko dituzte, euskal kulturan izen handia duten hainbat lagunen eskutik. Hilabete eta erdiko egonaldian euskara ikastea oso garrantzitsua izango da, baina ondo pasatzeko aukera ere izango dute. Era guztietako tailerrak antolatuko dira: erlaxazioa, dantza, jokoak... Famatuen bisitak jasoko dituzte eta umoreari ere tartetxoa irekiko diote. Beraz, barnetegitik kanpo ere lan egin eta ikasi beharko dute ikasle hauek, Euskal Herriko hainbat parajetan irakatsiko baitzaie. Barnetegian jarraitzeko, berriz, azterketa eta probak gainditu beharko dituzte. Bi irakasle Andoni Aizpuruk eginbehar bikoitza izango du Barnetegia saio berrian, aurkezlea eta irakaslea izango baita. Bi jarduerak ez dira berriak Andonirentzat, Bertatik Bertara saioa gidatzen zortzi urte eman dituelako eta aurretik urte askotan irakasle izan zelako euskaltegi batean. Orain bi lanak batera egingo ditu, baina eskolak emateko beste pertsona baten laguntza izango du. Bi irakasleek HABEk proposatutako irizpideei jarraituko diete lehiaketa berri honetan parte hartuko duten ikasleei klaseak eman eta azterketak egiterako orduan. HABEren partehartzea HABEk ere hartuko du parte Barnetegia saioan. Lehiakideen euskara maila eta ikasketak gainbegiratzea izango da bere lana. Barnetegian sartu ahal izateko HABEko B mailaren parekoa izatea eskatu zaie kandidatuei. Klaseak benetakoak izango dira eta astero egingo diren azterketekin ikasleen hobekuntza neurtuko da. Barnetegia, izenburuak dioen bezala, ikasleek euskara ikasteko edo hobetzeko lekua izango da, eta ikas-prozesuan gehien ikasten dutenek egingo dute aurrera. Sari mundiala Euskara ikasten aurrera egiten ari direla erakusten dutenek eta gainerako ikaskideek begiko dituztenek lortuko dute amaierara arte ikastetxe horretan egotea eta kurtsoa gainditzea. Hala ere, ikasle bakar batek, ikusleek aukeratzen duten lehiakideak, irabaziko du saritzat dagoen bidaia handia eta munduan barrena dauden Euskal Etxeak bisitatu ahal izango ditu. Noizko gure pantailan? Abendura bitarte egingo dira barnetegiko euskara-eskoletako grabazioak eta 2004ko hasierarako saioa prest egotea espero dute ETBn.