Docutec Gurpil gaineko hitzak Aurtengo abuztuan bete dira 75 urte Jean Etxepare Argentinan jaiotako euskaldunak Berebilez kronika-liburuan jasoko zuen bidaia egin zuenetik. Hernanin hasi eta Angelura bitarte, bidaian ikusi eta bizitakoaren kronika bizia eskaini zigun Etxepare mirikuak. Lehena ez bada, lehen aldietakoa izango zen autoz eginiko bidaia aipagai hartzen zuela gure literaturak. Ez alferrik iragan dira 75 urte orduz geroztik eta autoa gizakion lagun (eta etsai) onena bihurtua den honetan, han eta hemen aurkitzen ditugu autoak, liburuetan sartu-irtenean. Gure literaturan bezala atzerrikoan. Ipar Euskal Herrian zehar, Maule eta Baiona hirien artean autoz joan-etorrian dabil Itxaro Bordaren % 100 Basque (Susa, 2001) liburuko narratzailea. Gasnaren bidea marrazten duen Lapurdi eta Zuberoako hiriburuen arteko ibilbidean barna dabil emakumea astero, gauez; gogoetarako aukera ematen dion bidea osatuz. Bide horretan aurkitzen ditu, besteak beste, errepide-ertzetako publizitate-panel erraldoietan % 100 basque, Basque de caractère edo qui parle basque omen diren gaztak. Izenburutik beretik iragartzen zaion ironia izango du, beraz, bidelagun Itxaro Bordak Maule eta Baiona arteko gasnaren bidean. Ironia euskal kulturaren egoeraz aritzeko, Iparraldeko egoera soziala astintzeko, bertako politikaren joerak kritikatzeko. Finean, autoz eginiko bidaia aitzakia hartzen du Bordak ironiazko bidaia Ipar Euskal Herriko egoera sozialean barna egiteko, irakurlea lagun. Euskal Herritik urrun, Amerikako Estatu Batuetan barna autoz eginiko bidaia du kontagai, bestalde, Gotzon Hermosilla bilbotarraren Road Movie (Alberdania, 2002) kronikak. Proposamena jaso zuen Hermosillak AEBetara joan, han autoa alokatu eta bere burua road movie partikular bateko protagonista bilakatuta ikusteko. Pentsatu eta egin. Madrildik New Yorkera egin zuten Hermosillak eta lagunek hegaldia, han egun batzuk igaro eta AEBetako mendebaldera jo zuten, San Franciscora hegazkinez, eta bertan alokatu zuten autoa, road movieari hasiera emanez. San Francisco, Los Angeles, eta San Diego kosta-hiriak zeharkatzen ditu Hermosillak eta lagunen autoak; baina baita barnealdea ere: Arizonako basamortua, Big Canyon arroila ikusgarria, navajoen erreserbak, Las Vegas kasinoen hiria. Hamaika tankeratakoak dira road movie honek zeharkatzen dituen dekoratuak, baina paisaiaren adinako garrantzia du hemen musikak ere. Izan ere, liburuaren egilea musikazale itsua da eta zaletasun horixe da maiz bidaiaren eragile eta norabide-markatzailea. Come, Suicidal Tendencies, Smushing Pumpkins, Negu Gorriak dira film honen soinu bandaren partaideetako zenbait. Musikak eta alokatutako Chevrolet zaharrak markatzen dute bidaiaren erritmoa. Amerikako Estatu Batuetako hegoaldean; Georgian, kokatu zuen Harry Crews-ek bere Autoa (Susa, 1993) eleberria, Edorta Mataukok eta Kristin Addisek euskaratua. Ezohikoa eta bitxia da zinez liburuaren argumentua: Georgiako auto-txatartegi handi bateko langileak, Herman Mack-ek erronka ez-nolanahikoa bota du, alegia, Ford Maverick markako auto bat irentsiko duela oso-osorik. Hala adierazi du egunkarietan, irratietan nahiz telebistan: 'Auto bat jango dut. Auto bat jango dut muturretik muturrera'. Ezohikoa dirudien erronka hau, dena den, ez bide da itxura batean dirudien bezain ezohikoa; nonbait, Suedian, Argentinan eta Euskal Herrian ere izan da antzerako apustu bitxietan muturra sartu duenik. Julio Cortazarren Hegoaldeko autopista (Erein, 1994) narrazio laburrak, berriz, Parisera garamatza eta hiriko hegoaldeko autopista du kokaleku. Parisko erdigunera autoz iritsi nahian dabilen ingeniaria erabat harrapatuta geratuko da, ez aurrera ez atzera, ehunka autok osatutako pilaketa amaigabean, bero itogarri jasanezina etsai duela. Zerbait gertatu da, zerbait gertatzear dago. baina inork ez daki zer.