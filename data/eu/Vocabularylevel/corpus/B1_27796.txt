Docutec Bizi asko euren zainetan Egunkariko erreportaje laburra. Omenaldia egin diete 100 bat aldiz odola eman duten hainbat pertsonei. Albistea, pasarteren bat eta hainbt datu. LUIS KARLOS GARCIA / Gasteiz   Makina bat aldiz odola eman duten 16 gizon eta 5 emakume omendu ditu Eusko Jaurlaritzak. Ehun alditik gora odola eman duten 16 gizon eta 75 baino gehiagotan emandako bost emakume omendu zituen atzo Eusko Jaurlaritzak, Juan Jose Ibarretxe lehendakariak gidaturiko ekitaldian. Agintariak eta odol-emaileak hunkiturik aritu ziren, eta, esaterako, emozioak gainezka egin zuen iragan astelehenean hildako emaile baten emazteak oroigarria jaso zuenean; heriotzarekin topo egin aurretik, zenbat eta 166 aldiz eman zuen odola! Gotzon Aspiazu 69 urteko bilbotarrak 120 emate egin ditu —gizonek urtean lau aldiz ematen dute, eta emakumeak, berriz, hirutan—. Operazio erraza da: litro erditik behera emate bakoitzeko; 50 bat litro eman ditu guztira, hots, zortzi pertsonak duten adina! «Zergatik? Zuzen jokatzeagatik, besterik ez!», dio. Iñaki Goikoetxea basauritarrarekin hizketan topatu dugu Gotzon. Gazteagoa da Iñaki, baina, solaskidearen modura, solidarioa. «Nik ez dut sosik jaso nahi odola emateagatik, baina ez dut nahi nire odolagatik kobratzea ere». Iñakik gogoan ditu oraindik odola ematean lasterka aritzen ziren lagunak: «Odol-ontzia nork lehenago beteko ziharduten beti». Goikoetxea ez, baina sarritan, korrika egitera joan eta gutxira, odola ematera doa, «jendeak argi eduki dezan odola emateak ez dakarrela arriskurik». Onuragarria dela dio: «Emaileak hobeto hartzen baitu odola, donazioa behar badu». Biztanleen %5 dira emaile. Gotzon eta Iñaki Araban, Bizkaian eta Gipuzkoan diren 55.000 emaile aktiboetakoak dira —18 urtez gorako biztanleen %5ek odola ematen dute—. Baita Suitzan jaiotako Heinz Jenk Kaufmann ere, zeinak herentziatzat hartu zuen emate kontua. Eta hara: elkartasuna opari behin eta berriz ibilita, emazteari erditzean egin beharreko odol-jartzearen faktura etxeratu zioten Bernan. Kaufmann emailea da aspalditik. Emaztea, berriz, odolik oparitu ezinik egon da beti, 50 kilora iristen ez zelako: «Orain, pisua hartu arren, ezin du eman, 65 urte dituelako!». Ibarretxek eta Osasun sailburu Gabriel Inclanek «ohore handia» zela esanez agurtu zuten emaileetako bakoitza. «Teknikak izugarri egingo du aurrera, baina odola ezinbestekoa izango dugu beti», esan zuen Emaileen Elkarteko buruak. «Bizitzako politena da zerbait ematea biziak salbatzeko», esan zuen Ibarretxek. Hainbat eta hainbat bizi dabiltza 21 lagunon zainetan!