Docutec Aritz Farwell euskara-ikaslea Aritz Bartzelonan jaio zen, baina AEBetan, Illinoisen eta Mexiko Berrian hazi. Ama donostiarra du eta aita Chicagokoa. Los Angeleseko Pitzer Collegen Historian lizentziatu ondoren, University of Chicagon egin zuen masterra. Duela bost bat urte Donostiara iritsi zen doktoregoa egitera, euskararen historiari buruzkoa, hain zuzen. Ilazki eta Maizpide euskaltegietan aritu da euskara ikasten. "Dena den -dio- irakasle batek behin esan zidan bezala, euskara ikasteko modurik onena eta azkarrena euskaraz hitz egiten duen bikotea aurkitzea da. Ez dakit, baina agian hau da biderik dibertigarriena..." Zein da zure ama hizkuntza? Txikitan, bost urte bete arte, gaztelania eta ingelesa izan ziren nire ama hizkuntzak. Ordutik aurrera, ingelesa. Zer dela eta erabaki zenuen euskara ikastea? Orain dela bost urte Euskal Herrira etorri nintzen doktoregoa egitera eta, horretarako denboraldi luze samarrean hemen geratu beharko nuenez, hemengo hizkuntza ikastea erabaki nuen, jendearekin hitz egin ahal izateko. Horretaz aparte, euskara ezagutzea lagungarria da nire doktoregoa egiteko, naiz eta hori ez zen izan euskara ikastera bultzatu ninduena. Euskaltegiren  batean ikasi al zenuen? Bai, Ilazkin nahiz Maizpiden ikasi nuen bi urtez. Bertako irakasleei (eta bertan ezagutu nituen ikasle batzuei ere) nire esker ona adierazi nahi nieke. Mila esker guztiei! Horretaz aparte, hasieran hainbat elkartruke egin nuen: pertsona batekin elkartzen nintzen hitz egiteko eta elkarrizketa ingelesez eta euskaraz egiten genuen. Prozesu hau ere lagungarria izan zen eta horrela, gainera, lagun batzuk ezagutu nituen. Euskara ikasteko garaian zer izan zen/da zuretzat errazena eta zer zailena? Aditzak ikastea izan zen errazena, zalantzarik gabe. Zailena, gramatikari begiratuz, nominalizazioak. Baina, nire ustez, prozesurik aldapatsuena ondo hitz egitea izan zen. Gramatika-, ulermen- eta idazkera-maila polita lortu ahal da urtebetean, baina ondo hitz egiteko eta ideiak modu jasoan edo jatorrean adieraztera heltzeko, denboraldi ederra eman behar da. Nire kasuan, gutxienez, horrela izan da. Nola lantzen duzu euskara? Zeure kabuz aritzen al zara? Gaur egun, bikotearekin eta lagunekin hitz egiten dut euskaraz. Gainera, euskaraz idatzitako egunkariak eta liburuak irakurtzen ditut, noizean behin. Dena den, ez nuke esango euskara lantzen ari naizenik, eguneroko bizitzan erabiltzen dudan hizkuntza baita. Oso gutxitan hitz egiten dut gaztelaniaz. Beste hizkuntzarik ikasi al duzu? Bai. Alemana, frantsesa, italiera eta nepalera ikasi nituen, baina ia erabat ahaztuta dauzkat, erabiltzen ez ditudalako. Errazago ikasten da hirugarren hizkuntza bigarrena baino? Baietz esango nuke. Hizkuntza bat ikasteko zure ikasteko metodoa sortu behar duzu. Beraz, lan hori jadanik eginda baduzu, errazagoa da hirugarren edo laugarren hizkuntza ikastea. Baina, nire ustez, hizkuntza bat ikasteak beste ikasgai garrantzitsuagoa irakasten du, hau da, hizkuntza bat ikastea prozesu bat dela eta prozesu horretan badaudela memento gozoak eta memento zailak. Memento zailago hauetan ematen du inoiz ezingo dela aurrerapenik egin. Orduan eskarmentuak gogorarazten digu ez dela amore eman behar; lantzen jarraituz gero, denbora besterik ez dela behar, lanaren emaitza eskuratzeko. Zer nolako hizkuntza iruditzen zaizu euskara? Polita, musikala, gogorra...? Gainontzeko hizkuntzekin gertatzen den bezalaxe, euskarak baditu bere berezko ezaugarriak, noski. Ikasten ari nintzela, euskara dotorea zela esatea gustatzen zitzaidan, bere egitura guztiz orekatua dela iruditzen zaidalako. Olerkia badago bere barneko simetria honetan. Gainera, hizkuntzak interesgarriak iruditzen zaizkit hizkuntza-komunitate bakoitzean dauden mundu-ikuskeren ñabardurak islatzen dituztelako. Euskararen kasuan ere munduari buruzko ikuspuntu desberdinak aurki daitezke bere hitzetan, esaera zaharretan, adjektiboetan eta abarretan. Dena den, suposatzen dut honek baduela zer ikusirik, hizkuntzarekin berarekin ez ezik, baita euskal hiztunekin ere. Zer esango zenioke jendeari euskara ikastera animatzeko? Ez dut uste, beste pertsona bat euskara ikastera animatzeko nor naizenik. Norberak ikasteko nahia izan behar du hasieratik; norberaren erabakia izan behar du, bestela pertsona hori ez da inoiz eroso sentituko ikasten. Gainera, badaude ikasteko modu bat baino gehiago: euskaltegira joatea edo kalean ikastea, lagunen artean, alegia. Dena den, behin erabakia hartuta, nire aholkua da dibertitzea. Euskaltegietan, behintzat, ariketak azkar bihurtzen dira aspergarri. Beraz, umore ona izateak asko lagunduko du.