Docutec Juan Jose Ibarretxe Hizkuntza bat ikasten ari garenean normala da hainbatetan arazotxoak aurkitzea: hitz bat nola esaten den ez jakitea, ondokoek ulertzen ez duten zerbait esatea, hitz egiten digunari ondo ez ulertzea, desanimatzea.... Eta hori bezain normala izaten da arazotxo horiei buelta ematea; hori, ordea, ez dugu denok modu berean egiten: nork bere estrategiak izaten baititu. Atal honetara gonbidatu bat ekarri dugu, Juan Jose Ibarretxe jauna, bere trikimailuak azal ditzan. Hizketan ari zarela, zer egiten duzu esan nahi duzun hitza ezagutzen edo gogoratzen ez duzunean? Antzeko beste hitz bat bilatzen saiatzen naiz. Eta... esan nahi duzun hori oso korapilatsua iruditzen zaizunean? Ideia bera modu sinpleago batean esaten saiatzen naiz, menperatzen ditudan egiturak erabiliz. Zer egiten duzu esan berri duzuna ulertu ez dutela konturatzen zarenean? Beste modu batera esaten saiatzen naiz. Eta... zurekin hizketan ari den pertsona bati ulertzen ez diozunean? Berriro esateko eskatzen diot. Telebista, irratia... entzuten ari zarela, ezer egiten duzu entzuten duzun hori hobeto ulertzeko? Gaiari buruz zer dakidan pentsatzen dut aurrena. Hitzetara etorriz... ezer egiten duzu hitz berriak ikasteko? Zer? Hitz berriak, ezagutzen ditudan beste batzuekin lotzen saiatzen naiz. Eta... nahasten dituzun bi hitz bereizteko (sartu-atera, piztu-itzali, gelditu-gidatu, galdetu-galdu, esate baterako) zer trikimailu erabiltzen duzu?  Esaldiak egiten ditut. Euskaraz zerbait irakurri behar duzunean, ezer egiten duzu irakurtzen hasi aurretik? Zer? Testuak eskaintzen dizkidan pistak, hots, argazkiak, irudiak, tituluak..., erabiltzen ditut gaia zein den atzemateko. Zerbait irakurtzen duzunean, zer egiten duzu ezagutzen ez duzun hitz bat topatzen duzunean? Esaldi osoa eta ondoko esaldiak irakurtzen ditut kontestuaren laguntzaz, esanahia asmatzeko. Zer egiten duzu gogoan gelditzen ez zaizun edo nahasten duzun egitura gramatikal bat ikasteko? Erabiltzen saiatzen naiz. Nola jokatzen duzu zerbait idatzi behar duzunean? Zer idatziko dudan pentsatzen dut aurrena. Eta... zer egiten duzu euskara ikastea oso zaila dela iruditzen zaizun egun horietan? Zenbat ikasi dudan gogorazten diot neure buruari.