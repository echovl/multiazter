Docutec Apustu bitxiak oraindik ere egiten dira bakan batzuk Pilotari eta futbolari baten arteko apustu bitxi berri bat kontatzen du hasieran. Ondoren, azken urteetako bestelako apustuak azaltzen dira: sokatiran, arraunean, korrikalari eta txirrindularien artean Igor URANGA/Erredakzioa Desafioak beti desafio, lehen eta orain. Pilotan, arraunketan, ziklismoan, korrika eta beste kirol batzuetan makina bat apustu bitxi izan dira Euskal Herrian. Horietako bat aste honetan jokatu da, eta beste bat larunbatean izango da. Kirol desafio bitxiak jokatu dira aste honetan Euskal Herrian. Asteazkenean, Pello Olano Eibarko futbolaria eta Eñaut Berasaluze Berasaluze VII.a izan ziren aurrez aurre. Bi protagonistok honako partidu xelebrea jokatu zuten Eibarko Astelenan: Olanok futbol amerikarreko kaskoa buruan jarri, eta Eñaut Berasaluzek sakea ateratzerakoan, airean edo bote bakarra eman ostean, buruarekin jo behar zuen futbolariak. Joz gero, tantoa Olanoren alde; bestela, aurkariarentzat. Hirurehun bat lagun bildu ziren frontoian, eta partiduak ez zuen kolorerik izan: futbolariak 22î0 irabazi zuen. Lehia beretsua jokatu zuten duela 55 bat urte Adolfo Sarasketa Realeko futbolari ohiak eta Pepe Arriaran pilotari izandakoak elkarren aurka. Sarasketak, ordea, kaskoa jarri beharrean toalla zuen buru gainean. Alberto Albistegik î aitakî ere makina bat partidu jokatu zituen modu berean, baina orduan buruan paperez betetako txapela zuela. Larunbat honetan, berriz, erronka arras ezberdina jokatuko da goizeko 11:00etan. 1.482 metroko Gorbea mendiaren gailurreko gurutzera nor lehenago iritsi: oinez ala korrika, zaldi gainean ala bizikletan. Arabako Murua herrian hasiko da proba, eta zortzi kilometro bete ostean amaituko da Gorbeako gurutzean. Lehian ariko diren hiru parteîhartzaileak une berean abiatuko dira, eta gailurrera iristen den lehenak irabaziko du. Korrika lortutako markak Joxe Apalanza errezildarra makina bat errekor eta erronka egindakoa da. Hamazazpi urte zituela 46 urteko gizon baten aurka egin zuen apustu. Azpeititik atera eta 5,2 kilometroko ibilbidea osatu beharra zeukaten: Apalanzak korrika, eta besteak, pinoi finkoduneko bizikletan. Apalanzak adierazi duenez, «bide gorabeheratsua zen. Lauan eta maldan behera berak alde apur bat ateratzen zidan, baina maldan gora abantaila hori jan egiten nion». Proba bukatzear zegoela, malda labur baina gogorra igo behar zuten. «Ni atzetik nindoan, baina aldapan pixkanaka aldea kentzen hasi nintzaion». Apalanza bestearen parera heldu zenean, zera entzun zion aurkariari: «Ekarri pattar kopa, ekarri azkar!». Norbaitek kasu egin, eta whisky kopa eman zion. Errezilgo korrikalariak dioenez, «whiskya edan, eta ziztu bizian pasatu ninduen, aldapatxoa amaitu aurretik, eta helmugan bera izan zen aurretik». Hala ere, lasterketa amaitu eta Apalanzaren lehiakidea ziplo erori zen lurrera. Zuriîzuri eginda omen zegoen, leher eginda, eta amaitzerakoan zera esan zuen irabazleak: «Ehun metro gehiago egin beharko banitu, ez nintzen iritsiko». Errekor batzuen jabe ere bada Apalanza. Errezildik Zelatunera, Azpeitiko plazatik Xoxotera, eta AzpeitiaîErnioko errekorrak berak ditu. 1993ko uztailean, berriz, bost mendietako errekorra ezarri zuen. Ordura arte, Aranguren abizena zuen mendizale batek zuen marka, 6h 42'ekin. Desafioa honakoa zen: Azpeitiko plazatik atera eta Ernio, Erlo, Xoxote, Arauntza eta Oinatz mendiak igo eta jaistea, eta ondoren Azpeitira itzultzea, dena jarraian. Apalanzak 5h 24'ko marka egin zuen. Oso nekatuta bukatu zuela aitortu du. «Han zeuden medikuek esan zidaten hiru urte beharko nituela egindako esfortzua errekuperatzeko». Hurrengo egunetan gaizki samar ibili zen, «eta etxeko eskailerak atzeraka jaisten nituen; ezin nuen aurreraka egin, belaunean min handia bainuen». Handik zortzi hilabetera, Sevillan egin zen Espainiako Maratoiko Txapelketa irabazi zuen. «Ez zuten asmatu, antza, sendagileek», dio Errezilgoak txantxetan.