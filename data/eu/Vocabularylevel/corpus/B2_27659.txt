Docutec Zahartzea ikuskizun gisa Zahartzaroaz asko hitz eginte arida aspaldi honetan. Nagusitzen ari den ikuspegiaren kontrako iritzia azaltzen du artikulu honek. Antonio Alvarez Solis (Kazetaria) Zahartzaroaz hitz egiten den bakoitzean, badirudi ikuskizun bihurtzen dela, eta ikuslearengandik aparte dauden pertsonaiak dituela. Hots, itzalak dituen ikuskizun bat dela. Zahartzaroa ez da dagokigun bizitza zati bat, urrun dago borborrean ari den gizartetik, beste zerbait da. Batez ere, gizarte porrot bat da, datu ekonomiko txar bat. Bizi garen gizarte hau eraginkortasunarena da, eta eraginkortasuntzat lortu nahi diren ondasun materialen eta haiek lortzeko ahalmen kementsuaren edo, gutxienez, artetsuaren arteko korrespondentzia zuzena hartzen da. Baina zaharra ez da eraginkorra hitzaren adiera horretan, bi arrazoi hauengatik: ez du kemenik ondasun horiek produzitzeko eta, oraindik okerrago, ez zaizkio interesatzen, edo, interesa badu, oso urria eta mugatua da. Hortaz, porrot ekonomiko bat da, eta, beraz, gizarte karga bat. Pobrea edo gaixoa diren bezala (...) Zahartzeari buruzko II. Mundu Biltzarra ikuspegi horren inguruan aritu zen berriz ere, baina, bere axolagabekeria sakonari bestelako itxura ematen ahalegindu zen, eta kolore deigarriak erabili zituen, nola jendeen arreta erakartzeko, hala bileraren ustezko helburuari muinetik zioten mespretxua ezkutatzeko.(...) Lehenik eta behin, biltzar horietan guztietan nabaria da zaharra ez dela zuzeneko protagonista. Zaharrak han daude, eta entzun egiten dute. Eta ez besterik. Politikariek eta adituek hitz egiten dute haiei buruz, baina orain, ia beti, gazteak dira. Sekulakoa da zahartzaroa, zein, batez ere, esperientzia emozionala baita, zahartzaroari buruzko bizi-esperientzia faltak zuzenduta egotea. Eta zerk kezkatzen ditu, batik bat, aditu eta politikari horiek zahartzaroaren inguruan? Haren kostua. Zaharra garestia da, kontuan hartuta, gainera, ez duela ezer produzitzen. Ezer ez? Emozioak, behintzat, sortzen ditu, baina zertarako balio dute emozioek? Memoria sorrarazten du, baina zertarako memoria, ez bada egungo munduak izan nahi duen gaztetasun eraikin bikaina hondatzeko? Eskuzabaltasunak iradokitzen ditu, baina zer lortzen dugu eskuzabaltasunarekin, ez bada lehiakortasuna hondatzea? Zerbait baliagarri egin behar da zaharrarekin; dudarik gabe, lanean jarri, astialdia bera ere, zein ezer ere ez egiteko ahalmena baita, produktu transgenikoen baratze bihurtu. Aznar jaunak erretiro malgua ere aipatu zuen, «zaharren giza ahalmena baliatzea, biztanle egitura berriaren ondorioz izan daitezkeen kostuei aurre egiteko». Esaldia ikaragarria da. Zaharra pentsioduna da, eskuzabaltasunaren jasotzailea, eta ez bere ahaleginak, giza kapitala, gizarte borondatea inbertitu dituen gizarteko akzioduna. Pentsioa deitzen ote zaio, bada, enpresarentzat jadanik materialki baliagarri ez izan arren, akziodunek jasotzen duten dibidenduari? Zahartzeari buruzko biltzarra ez da iritsi gogoeta hori egitera. Jakina, gizartea kolektiboaren emaitzatzat hartuko balitz, eta zaharrak kolektibo horretako parte dira, bestelako gizarte eredu batez ariko ginateke, bizitzari buruzko bestelako ikuspegi batez. Jainkoarren, iraultza! Ez; kontua «biztanle egitura berriaren ondorioz izan daitezkeen kostuak» dira. (...) Erredakzioan itzulia (moldatua)