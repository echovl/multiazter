Docutec Loditasunak bizitza zenbat laburtzen duen neurtu dute Albiste honetan ikerketa baten ondorioak ematen dizikigute. Dirudienez, gizen egotean bizitza laburtzen du. Arazoa larriagoa da emakumeen artean. 40 urterekin gizen egoteak 7 urtean murriz dezake bizitza itxaropena. Jakina da gizentasunak osasun arazo larriak eragiten dituela. Orain, Holandako hainbat zientzialarik eginiko ikerketa baten arabera, 40 urterekin lodi diren pertsonak bizi itxaropen murritzagoa dute. Zientzialariek Framinghaneko (Massachussets, Ameriketako Estatu Batuak) 3.500 boluntario aztertu zituzten 1948 eta 1990 bitartean. Ikerketa Annals of Internal Medicine aldizkari ezagunaren azken aleak jasotzen du. Arazoak gizonezkoei zein emakumezkoei eragiten die. Hala ere, ondorioak andrazkoen artean larriagoak dira. Nabarmen. Esaterako, 40 urterekin gizentasun arazoak dituzten emakumeak 7,1 urte gutxiago bizi dira, eta 40 urterekin lodi diren gizonezkoak, berriz, 5,8 urte gutxiago. Kontuak kontu, arazoak ez die soilik gizenei eragiten. Lodi egon gabe osagileek gomendatutako pisua baino gehiago duten pertsonek hiru urte gutxiago bizi dira batez beste. Tabakoak arazoa handitzen du Ikertzaileek azpimarratu dute tabakoak nabarmen handitzen dituela gizentasunak sortutako arazoak. Hala, 40 urteko emakume gizen eta erretzaileek andre argal eta ez-erretzaileak baino 13,3 urte gutxiago bizi dira, batez beste. Gizonezkoen artean kopuru hori 6,7 urtekoa da. Ikerketan parte hartu duen Anna Peeters doktoreak loditasunak osasunean dituen ondorio kaltegarriez ohartarazi du. «Loditasunak 2 motatako diabetesa garatzeko arriskua eta odolaren presioa handitzen du. Horren ondorioz gizakiek gaitz ugari jasaten dituzte». Peetersek gizentasunaren aurkako neurriak lehenbailehen hartzearen garrantzia azpimarratu du. «Tabakismoa bezain fenomeno larria da osasunarentzat». Arazoa, batez ere, pertsona edadetuen artean larria izan arren, gazteei ere eragiten diela nabarmendu du Serge Jabbour zientzialariak. «Ikerketak erakusten duenez, 30 eta 40 urte artean dituzten pertsona gizenak, gero argaldu arren, etorkizunean osasun arazoak izan ditzakete». Gizentasuna neurtzeko oinarrizko kalkulua Hauxe da pertsona bat lodia den edo ez jakiteko dagoen formularik ohikoena: pisua (kilogramoetan) /altuera (metrotan) ber bi. Eragiketa hori egin ostean emaitza taula batean neurtzen da. 20 kg baino gutxiago duten pertsonak argaltzat hartzen dira; 20 eta 30 bitartekoak ondo daudela; 30 eta 40 bitartekoek gehiegizko pisua dute. 40 baino gehiagokoak, berriz, loditzat hartzen dira.  