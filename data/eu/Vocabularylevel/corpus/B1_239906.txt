Docutec Bolaluma zuzentzailea Akats ortografikoak zuzentzen dituen boligrafoa asmatu dute Libanoko hiru ikaslek. Paperaren gainean idazten den bitartean hutsik egitekotan, gailuak daraman pantaila txikiak erabiltzailea ohartu eta egin ditzakeen zuzenketak jakinarazten dizkio.   Beiruteko Unibertsitate Amerikarreko (AUB) hiru ikaslek ortografia akatsak zuzentzen dituen boligrafo bat asmatu dute, ikasturte amaierako proiektu gisa aurkezteko. Marwa Abdel Baki, Mansur Mansur eta Rosalie Saba gazteek "besteen antza" duen boligrafoa sortu dute, baina honek pantaila txiki bat eta hiztegia dauzka. "Asmakuntzaren alderik iraultzaileena hau da: tintarekin idatz daiteke paperean; beraz, ez da beharrezkoa pantaila baten gainean egitea", azaldu du Rosalie Sabak. Paperaren gainean idazten dena transmititzen duen mikroprozesadorea du. Horri esker, hiztegiak ortografia akatsak konpondu eta hitz zuzena zein den adierazten du. "Hiztegia da boligrafo honek duen abantaila nagusia, edozein pertsonak edozein tokitan erabili dezakeelako. Batez ere, ikasleek, negozioetan dabiltzanek eta hizkuntza berri bat ikasi nahi dutenek", azaldu du asmatzaileetako batek.