Docutec Etxe berriko zoruko egurrak ireki egin ziren berogailua piztean Etxe berrian izandako matxurak nork ordaindu behar dituen galdetzen dute. Lege aholkulariak egoera aztertu eta hainbat aholku ematen ditu. Gertatu zena Pasa den udan etxebizitza bat erosi nuen eta irailera arte ez nuen inolako arazorik izan, eguraldi txarra hasi arte. Berogailua piztu genuenean, lurreko oholak irekitzen hasi ziren ia gela guztietan. Hainbat milimetro zabal eta metro bat luzeko irekiuneak dira eta hori ez da inondik ere normala etxe berri batean. Enpresa eraikitzaileari jakinarazi nion eta adeitasun handiz, ikustera etorri ziren duela hilabete batzuk. Udara arte itxoiteko erantzun ziguten, gehienetan denborarekin itxi egiten direla eta. Baina ez da hala gertatu, alderantziz baizik. Hauxe da nire kezka eta kontsulta: Egurraren akats horiek erreklamatzeko eperik ba dago? Ba al dut eskubiderik enpresa eraikitzaileari etxearen eskriturak egin eta bizi izaten jarri ginenetik hilabetera gertaturiko akats horiek erreklamatzeko? Zorua berriro bernizatu behar dute? Nola jokatu Garrantzitsua da erreklamazioa idatziz uztea, sustatzaileari gutun egiaztatua edo jaso izanaren egiaztagiria duen telegrama bidaliz. Ohar horretan jakinaraziko zaio hitzartutako epea pasa ondoren zoruko akatsek, bere horretan jarraitu ezezik, areagotu egin direla eta etxea bizi izateko baldintza txarretan dagoenez, ahalik eta lasterren kalteak egiaztatu eta konpontzera etortzea espero duzuela. Bernizatu behar den ala ez, saltzaileak egoera onean utzi behar du egurra eta horretarako berriz bernizatzea beharrezko balitz, egin egin beharko litzateke. Beste aukera bat konponketa beste norbaitek egin eta saltzaileari faktura pasatzea da (hobe aurrez ados jartzea). Demanda jartzeko epeari dagokionez, kalteen garrantziaren arabera izango da hori. Gehienetan, garrantzi gutxiko akatsak Kode Zibileko ezkutuko akatsen erregimenaren menpe izaten dira eta sei hilabeteko epea izaten da erreklamazioa jartzeko (epe hori iraungirik da eta ezin da exekututa). Hala ere, alde bien arteko ahozko akordioan oinarriturik, egintza propioen dotrina ezar liteke. Hau da, etxearen eraikitzaile-saltzaileak kalteak konpontzeko konpromisoa hartu zuen, hitzartutako epea pasa ondoren akatsek berdin jarraitzen bazuten. Ikuspegi judizialetik, hitzezko akordioa frogatzea izango litzateke oztoporik handiena. Beste aukera batzuk: erreklamazioa saltzailearen kontratuzko erantzukizunaren bidetik planteatzea, Kode Zibileko 1591. artikuluan oinarriturik. Horretarako hamabost urteko epea du erosleak. Eta Kode Zibileko 1591. artikuluak hamar urteko epea ematen dio aurria eragiten duten akatsen kasurako. Jurisprudentziarentzat, aurri kontzeptua oso zabala da eta eraikuntzako elementuen aurri funtzionala ere biltzen du eta ez diote ezinbestean etxebizitzaren segurtasun eta egonkortasunari eragiten. Horrela, Epaitegi Gorenak kontzeptu horretan sartzen ditu kontratua haustea dakarten edo etxebizitzaren bizigarrigasunari eragiten dioten akatsak, hala nola sabai faltsuak erortzea, hezetasuna eta filtrazioak edo hoditeriak haustea, eragina baitute etxearen bizigarritasunean. Beste hainbeste gertatzen da egurra irekitzen denean ere. Kasu honetan, denbora arrazoiak tarteko, ezin da ezarri Eraikuntzaren Ordenazio Legeko erantzukizun erregimena.