Docutec Euskadiko Orkestra Sinfonikoaren 25. urteurrena Musika klasikoaren erreferente bilakatuta, Euskadiko Orkestra Sinfonikoa 25. urteurrenaren ospakizunetan murgilduta dago. "Guztion urteurrena" izaera eman nahian, ohiko jarduerez gain, ekintza berezi ugari programatu ditu urte honetarako aretorik entzutetsuenak ezagutu dituen talde sinfonikoak. "Tempo di Martxa", esate baterako, gazteenei zuzendutako ekimen berritzailea da. Zilarrezko ezteiak ospatuko ditu aurten Euskadiko Orkestra Sinfonikoak. Konpositore edota interpretatzaile euskaldunen euskarri izateko xedearekin sortua, euskal kulturan berezkoa duen tokia egin du. Izan ere, 7.000 abonatuk eta 150.000 ikuslek garai batean egitasmo zena errealitate bilakatu baitute 25 urteko ibilbide emaritsuaren ostean. Horrela, "guztion urteurrena" bezala definitu duten ospakizun-sasoi honetan, eskaintza aparta luzatu nahi dio orkestrak gizarteari. Hori dela eta, ohiko emanaldiez gain, hamaika jarduera berezi burutuko ditu hurrengo hilabeteetan. Musika-gela ibiltaria Horietariko bat "Tempo di Martxa" egitasmoa da. Publiko berria erakartzeko eta musikarekiko zaletasuna gazteenen artean pizteko asmoz, proiektu berritzailea abiarazi du Euskadiko Orkestra Sinfonikoak. Musika-gela bihurtutako autobus batek  200 ikastetxetik gora bisitatuko ditu, doinu sinfonikoen unibertsoa ikasleenganaino eramanez. Lehen Hezkuntzako hirugarren mailako haurrei zuzendua, orkestra baten nondik norakoak gertutik ezagutzeko parada izango dute ikasleek. Ildo horretatik, orkestra sinfonikoa osatzen duten musika-tresna batzuk aurkituko dituzte musika-gela ibiltarian: biolina, tronpeta edota tronboia, besteak beste. Gainera, parte hartzen duten guztiek programa interaktibo bat eskuratuko dute, ikasitakoa euren kabuz landu ahal izateko. Autobusak Euskadiko 200 bat ikastetxetan egingo du geldialdia eta, oro har, 20.000 ikaslek izango dute musikarekin gozatzeko eta ikasteko aukera. Horrez gainera, txotxongilo erraldoiez lagunduta, "Romeo eta Julieta" klasikoaren ikuspegi ezberdina eskainiko du martxoan Euskadiko Orkestra Sinfonikoak. Shakespeareren eta Prokofieven jenialtasuna uztartuz, amodiozko istoriorik ezagunena biziberrituko du orkestrak. Orkestra munduan zehar Orkestraren doinuak nazioarteko aretorik ospetsuenetan barrena hedatu dira. Hori dela eta, Euskadiko enbaxadorerik nagusietakotzat jo dute askok. Besteak beste, Argentina, Alemania, Austria, Suitza eta Britainia Handia izan dira Euskadiko Orkestra Sinfonikoak orain arte ezagutu dituen herrialdeak. Aurten Hegoamerikara itzultzeko asmoa du Brasilgo "Mozarteum Brasileiro" zikloan parte hartzeko. Iñigo Alberdi, zuzendari nagusia: "Lan handiko urtea izan da 2006a, baina, aldi berean, oso interesgarria" Urte bete igaro da German Ormazabalek testigua eman ziola Iñigo Alberdiri. 2006an izendatu zuten Alberdi Euskadiko Orkestrako zuzendari nagusi eta "lan handiko" urtea izan bada ere, aitaren batean igaro dela aitortu digu. "Urte bete-betea izan da; lan handikoa baina, aldi berean, interesgarria. Niretzat oso garrantzitsua izan da erronka berri bati heldu diodalako eta, oraindik ere, horretan ari naiz". Orkestraren ardatzei jarraitzea izango da Alberdiren jomuga: "Abonu kontzertuen bitartez, musika klasikoa bultzatzea; orkestraren alderdi pedagogikoa lantzea; nazioarteko mailako aktibitateari jarraipena ematea eta euskal konpositoreen lanak biltzea izango dira nire jomugak". Honen guztiaren haritik, "Tempo di Martxa" bezalako egitasmoen bitartez, orkestraren erronka nagusietako bat gazteenganaino heltzea izango dela azpimarratu du. Larraitz Oiarzabal, biolin-jolea: "Nire ametsa egia bilakatu da" Andoaingo biolin-jolea urrian hasi zen orkestrarekin batera jotzen. Lehendik ere, Euskadiko Orkestra Sinfonikoarekin elkarlanean aritua zen. "Iaz, hiru hilabeteko kolaborazio bat egiteko hartu ninduten", argitzen du 26 urteko musikariak. Irailean, berriz, postu bat lortzeko hautatze-prozesua martxan jarri zenean, Oiarzabalek ez zuen bi aldiz pentsatu. "Azterketetarako oso ondo prestatu nuen neure burua: nire ametsa ene bihotzeko orkestran jotzea baitzen". Orain, ametsa errealitate bilakatu denean, biolin-jolea pozez zoratzen dago. "Zoragarria da betidanik dudan zaletasuna lanbide bihurtu izana". Izan ere, Oiarzabalek sei urte zituela hasi zen biolina jotzen. 10 urteren buruan, musika karrera bukatzean, Alemania aldera abiatu zen. "Alemanian biolina eta ganbera musika ikasten jarraitu nuen. Gerora, laukote batekin aritu nintzen eta hainbat lehiaketetara aurkeztu ginen", dio. Elisabeth Colard, harpa-jolea: "Euskadiko Orkestra Sinfonikoa maila handiko orkestren parean dago" Frantziako hegoaldean jaioa, Pauen hain zuzen, Euskadiko Orkestra Sinfonikoarekin batera hazi da Elisabeth Colard harpa-jolea. Aise esaten bada ere, 23 urte dira orkestrarekin jotzen hasi zenetik. "Ilusioa" da Colardek etengabe aipatzen duen hitza. "Ilusioaz hasi nintzen eta ilusioaz bizi dut gaur egun ere". Orkestraren bilakaeraren inguruan, heldutasunera iritsi dela azpimarratzen du harpa-joleak. "Orkestrak izugarri eboluzionatu du eta maila handiko orkestren parean dago". Euskadin lan egin ahal izatea pribilejiotzat jotzen du artistak. "Betidanik, Euskadi zoragarria iruditu zait. Pribilejio bat da hemen lan egitea". Orkestrako kide izateak bizimodu berezia dakarrela azpimarratzen du. "Ordutegi aldrebesa dugu eta leku batetik bestera gabiltza". Urte hauetan, asko dira Colardek orkestrarekin egin dituen birak. Hegoamerikakoa gogoratzen du bereziki: "Oso harrera polita egin ziguten", oroitzen du. Transcription:[+] Transcription:[-] IÑIGO ALBERDI, Euskadiko Orkestra Sinfonikoko Zuzendari Nagusia. Hamar urteren buruan, German Ormazabalek eman zizun testigua. Iaz hartu zenuen kargua eta gustatuko litzaidake urte honen balantzea edo egitea. Lehenengo urtea dudarik gabe urte intentsua izan da: lan askoko urtea. Gainera, kontuan edukita 2007 urte honetan Orkestrak bere lehenengo 25 urteak betetzen dituela, urte betea izan da: lan askokoa baina baita ere urte interesgarria. Ikuspuntu pertsonalago batetik begiratuta, oso urte garrantzitsua pertsonalki. Erronka horri aurre egitea edo erronka horri aurre egiten hasi naiz behintzat urte honetan eta gauzak ondo joan dira eta horretan gaude oraindik. Zein izan dira eta zein izango dira hemendik aurrera zure jomugak? Gehienbat orkestrak badauka hasieratik bere sorrerako dekretutik, bere izateko arrazoien barne, badauzka halako eje edo ardatz nagusi batzuk eta nire lana argi dago: ardatz horietan lanean jarraitzea eta, kalitatea hobetuz, ardatz horietatik abiatuta, nolabaiteko zerbitzu handiagoa ematera heltzea. Ardatz horiek zeintzuk dira? Alde batetik, lehenengoa musika klasikoaren bultzapena, gure abonu kontzertuen bitartez; beste alor bat oso garrantzitsua eta horretan berezi lan egin da eta horretan bereziki lan egiten gaude, izango zen orkestraren alderdi pedagogikoa, nolabaiteko hezkuntza izaerako alor hori. Beste alde batetik, nazioarte mailako aktibitatea, birak eta hor interkanbioak; eta baita ere euskal konposagileei begira, enkargu politika eta irarketa edo grabaketen politika. Nire helburuak horiek dira eta bakoitzaren barruan badaude nolabait proiektu espezifikoak, nolabait, nereagoak dira. Baina azken finean, argi dago: orkestraren zeregina ardatz horietan dago. Beharbada, orokorrean entitate bezala hartuta edo ulertuta, bai dagoela lau ardatz horiei begira halako helburu orokor bat eta izango zen entzulego berriaren erronka. Guk entzulego fina daukagu eta horren adierazle (dira) dauzkagun 7.000 abonatuak, baina baita ere ikusten dugu aurrera begira, abonatuen kopurua oso handia baldin bada ere, kualitatiboki ere aldaketa batzuk eman beharko direla logikoki eta hor saiatu behar gara baita ere adin txikiagoenetara heltzen. Gure abonatuen artean nolabaiteko adin media handia nahiko handia da eta hor daukagun erronketariko bat da publiko berriengana ere heltzea. Tempo di martxa hain zuzen ere egitasmoa... Hori da. Hor 25. urteurrena dela eta, eta beti ere eje edo ardatz horien barruan ekintza bereziak antolatu ditugu. Eta horietako nolabait pedagogia eta hezkuntza mundurako planteatu dugun ekintzarik garrantzitsuena seguru aski Tempo di Martxa proiektua da. Aula edo gela mugikor bat, autobus baten bitartez, eta baita ere horren inguruan baina horrezaz aparte ere, sortu dugun material didaktikoa: fitxak eta... Nolabait hau da denboran zehar iraupena edukiko duten produktuak eskaintzeko asmoz. Zuk esan bezala, aurtengoa, 25. urteurrena, urte garrantzitsua da Orkestrarentzat. Gustatuko litzaidake esatea bi ekitaldi edo bi kontzertu galdu ezin ditugunak, zaila bada ere... Zaila da bi horiek esatea. Gure kontzertuak eskaintzen ditugulako lau hiriburuetan: Donostia, Bilbo, Iruñea eta Gasteiz. Bat eta bat pixka bat zaila. Bai nabarmenduko nuke, behar bada orain otsaila bukaeran, martxoaren hasieran eskainiko dugun Romeo eta Julieta hori alde batetik eta baita ere... hori publikoari begira dago diseinatuta, txotxongilo erraldoiekin eta horrela. Eta gero nolabaiteko beste kontzertuen barne, asko daude aipatzekoak, beharbada, aipatuko nuke alde batetik Radu Lupurekin emango dugun kontzertua eta baita ere Leonidas Kavakosekin emango duguna.