Docutec Biluzik Irakurle, Kursaaleko saio fotografikoari buruzko zure iritzia nirea bezain iparrik gabea bada, hona bi aholku lagunen artean biluzik ez gelditzeko. Lehenik eta behin, saioari buruzko lau iritzi desberdin doazkizu —batzuk muturrekoak—, zure buruko turmixean sartzeko. Bat: hiriaren erdian gorputz biluziak fotografiatuz, gizartearen babesgabetasuna salatzen du saioak. Bi: hedabideen arreta pizten asmatu duen baten adar-jotzearen muga-mugako urre-bidea da. Hiru: gure ezerezari begiratzeko perfomance ironikoa da. Lau: arte epidermikoa da, postmodernitatearen ipar faltaren adibide pornografikoa. Segidan iritzi horiek zure erara ordenatu, irabiatu eta emultsionatu baina, baliteke, uste dut, seguru asko, aditua ez banaiz ere... eta antzeko filtro leungarri erlatiboak erabiliz. Fundamentuzko ezer esango duzun, ez da kontu segurua, baina lagunak biluzik utziko dituzula, bai.