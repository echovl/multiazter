Docutec Esklerosi anizkoitza Ikerne Uria Uranga, Donostiako Erizaintza Eskola, EHU Pertsonaren nerbio-sistema zentralari erasaten dion asaldu kronikoa, desmielinizatzailea eta hanturazkoa da esklerosi anizkoitza; plaka gisako esklerosi nahiz esklerosi barreiatu modura ere ezagutzen da. Zer da esklerosi anizkoitza?     Esklerosi anizkoitza gaixotasun neurologikoa da. Zergatik sortzen den oraindik ez dakigu, baina bulkada elektrikoak garunera eta bizkar-muinera bidaltzen dituzten nerbio-zuntzak inguratzen dituen mielina-zorroa hondatzen du. Honela, mielina kaltetzen den zatietan, ehun-plaka zurrunak sortzen dira (esklerosia) eta hauek nerbio-bulkadak eten egiten dituzte aldi baterako nahiz epe luzerako Nori erasaten dio?     Kasu gehienetan (% 80an) pertsona gazteei zein bizitzaren erdialdean daudenei erasaten die —gaixotasunaren batez besteko agerpen-adina 28 urtekoa izanik—, eta arraroa izaten da haurtzaroan zein zahartzaroan agertzea. Modu honetara, heldu gazteen artean asaldu neurologiko ohikoenetakoa da, hauetariko kasu askotan gutxiegitasun-sortzailea izanik.     Esklerosi anizkoitzari buruz datu epidemiologiko gutxi topa dezakegu. Espainian 30.000 pertsona ingururi erasaten diela uste da, hau da, 100.000 biztanleko 50-60 bat laguni. Emakumezkoei gehiago erasaten die (% 60) gizonezkoei baino (% 40). Gipuzkoako datuei dagokienez (2006ko azaroa), gaixotasun honen diagnostikoa dutenak 600 bat dira. Horietatik erdiak, ADEMGIko —Gipuzkoako Esklerosi Anizkoitzaren Elkarteko— partaide dira. Gaixotasunaren jatorria     Etiologia ezezagunekoa da, baina badirudi genetikak eta inguruak zerikusia dutela. Asaldu autoimmunea dela onartzen da, eta hipotesi onartuenetan, birus batek sorturiko infekzioak ekarriko luke erantzun immunea. Dena den, oraindik gaixotasunaren jatorriari buruz ikertzaileek zalantza ugari dituzte eta horiek argitu nahian hainbat ikerketa abian dira. Fisiopatologia     Fisiopatologiari kasu eginez, nerbio-sistema zentraleko gai zurian dauden axoiak biltzen dituen mielina-zorroa hondatu egiten da. Mielina-zorroak, beraz, ezin izango du bere funtzioa modu egokian bete, alegia, nerbio-estimuluaren transmisioa zaildu egingo da edo ez da behar bezala emango. Ondorioak maila askotan antzemango dira: mugimenduak egiteko zailtasunak, orekaren asaldua, ahulezia, parestesia, nekea, ikusmeneko aldaketak, disartria, gernu-ihesa, eta abar. Bestalde, aipatu beharra dago gaixo batetik bestera sintomek iraupen eta maiztasun ezberdina izaten dutela.     Gaitzaren bilakaera mailakatua da, hots, okerragotzeak (brote garaiak) zein arintzeak (erremisio garaiak) tartekatzen dira. Kasu batzuetatik besteetara ikaragarrizko aldeak topa ditzakegu: adibidez, 25 urteko gazte bat urte gutxiren buruan gurpil-aulki batean gera daiteke; 65 urteko pertsona bat, aldiz, bizimodu ia normala egiten ikus dezakegu. Edonola ere, batez besteko gaixoarena biziraupena, lehen brotearen ondoren, 27 urtekoa da. Heriotzari dagokionez, berriz, eragile nagusiak infekzioak, asaldu gehigarriak eta bere buruaz beste egitea izan ohi dira. Eta tratamenduari buruz zer? Gaur egun esklerosi anizkoitzaren tratamenduan bi norabide bereizten dira: Alde batetik, gaixotasunaren eboluzioa geldiaraztera bideraturiko tratamendua; hauen artean botikarik erabilienak, ACTH eta glukokortikoideak dira. Bestetik, sintomak eta konplikazioak geldiarazteko helburuarekin bideratuta, hainbat tratamendu jasotzen ditu gaixoak: espastizitatea arintzeko nahiz mina kentzeko farmakoak, gernu nahiz idorreria arazoak saihestekoak, eta abar. Honen ildotik, fisioterapeutek egiten duten lana ere azpimarragarria da, izan ere, batetik gaixoen mugikortasuna mantentzeko ahaleginak egiten dituzte, eta bestetik, koordinazio ezak eta mugikortasunik ezak ekarritako konplikazioei aurre egiten laguntzen diete.Hori guztia kontuan harturik, asaldu neurologiko kroniko honek erasandako pertsonen bizitzan gaixotasunak eragin handia duela dirudi, eta pertsona horiek ingurukoen laguntza eta babesa beharrezkoak izango dituztela. Laguntzari dagokionez, esan, beste asaldu askoren antzera zamarik handiena senitartekoek jasotzen dutela. Hala ere, zama arintzeko zenbait elkarte sortu dira —gaixo nahiz senitartekoentzat—, hala nola, Gipuzkoan dugun ADEMGI. Erizainaren ikusmoldea     Asaldu honen ondorioz sortzen diren konplikazioak saihestu nahian, esklerosi anizkoitzaren bilakaeran zehar hainbat bisita egin behar izaten dituzte gaixoek ospitale nahiz osasun-zentroetara. Hori dela-eta, bertako langileekin harremana sendotuz doa, batez ere, sendagile eta erizainekin. Erizainen ikuspegian murgildurik, erizain-talde batek (Elorza, I.; Huitzi, X.; Gordoa, A. eta Uria, I.) gai honi buruzko lan bat egin du: "Esklerosi anizkoitza. Beharrak identifikatzen". Lan honen bitartez, Gipuzkoan esklerosi anizkoitza dutenak nola bizi diren, zein behar dituzten eta gaixotasunera egokitu diren ala ez ikertu nahi izan da, pertsona modu holistiko batean ulertuz, hau da, pertsonaren behar guztiak kontuan harturik. Helburu nagusia, ordea, esklerosi anizkoitza duten pertsonen beharrak identifikatu eta erizaintzako diagnostikoak formulatzea izan da, gerora pertsona horiei eman beharreko erizaintzakozainketak modu egokian antolatu ahal izateko. Asmo horiek betetzeko, 20 pertsonak osaturiko lagina erabili da.     Virginia Henderson erizainaren eredua oinarritzat harturik, ikerketaren emaitza gisa honako bi erizaintzako diagnostiko erreal lortu dira:     "Ezagutzaren eskasia, esklerosiak pertsonaren beharrak asetzeko moduan ekarriko dituen aldaketak ez ezagutzearekin erlazionatua, eta ahozko adierazpenekin azaltzen dena". "Moldaketaren porrota, gaixotasunak dakartzan arazoak onartzeko borondaterik ezarekin erlazionatua, eta ukamen zein tristura adierazpenekin azaltzen dena". Ikerketaren mamia laburbilduz, gaixotasunaren lehen urteetan informazio eskasia bat atzeman da esklerosi anizkoitza duten pertsonen artean. Eginiko elkarrizketetan, oro har, gaixotasunari buruzko datu nahiz xehetasun gehiagoren beharra nabarmendu dute partaideek. Bestetik, bereziki brote garaietan —kasu gehienetan ospitalizatzearen ondorioz—, moldaketaren porrota sortu izan zaie pertsona hauei, bitarte horretan euren erizaintzako zainketen premia handituz.     Aipaturiko horren guztiaren ondorioz, osasun-profesionalok eginkizun garrantzitsu bat dugu esku artean: esklerosi anizkoitza dutenen behar horiek modu egokian asetzen laguntzea. Ikerne Uria Uranga medikuntza- eta kirurgia-erizaintzako irakaslea da Donostiako Erizaintza Eskolan.