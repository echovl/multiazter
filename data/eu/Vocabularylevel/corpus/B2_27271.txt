Docutec Jubilatu berezia Iritzi artikulu laburra. Bertan jubilatu berezi baten kasua aipatzen du; gizon hau baserriko ondare kulturala biltzen aritzen da. Gizon honen jubilazioa eta Mediterraneo aldera joaten direnena aipatzen du. GOTZON ARANBURU / Gure ondarearen zaintzaile ezezagun horietako bat Gizon interesgarri bat ezagutu dut duela gutxi Gipuzkoako Goierriko txoko batean. Bere izena jartzen badut haserretu egingo da eta ez dut ipiniko; Ameriketan gitarra zahartxoa jotzen zuen bertsolariaren abizena duela esanda nahikoa da. Gizon hau langilea izan da, fabrika batean, erretiroa hartzeko ordua iritsi zitzaion arte. Ez medikua, ez apaiza, ez maisua. Baina kulturzalea bai, euskal kulturaren zalea, baserrikoa izaki gure ondare etnografikoaren ezagutzaile aparta. Urteak eta urteak ­eta dirua ez gutxi, hileko soldatatik aurreztutakoa, ez subentziotan jasotakoa­ eman ditu han eta hemen liburuak, aldizkariak, argazkiak, postalak, altzariak, baserriko tresnak, eta inon diren etnografiako piezak bilatzen, erosten, jasotzen, eta gaur egun bere etxea museo bihurtua dauka. Hobeto esanda, biltegi, bildu duen material guztia txukuntzea eta erakusteko moduan jartzea gizon bakar batek egiteko baino lan handiagoa baita. Saio bat edo beste egin du jasotako ondarea instituzioren baten esku uzteko, herritar orok, gaztek eta helduk, gure herriaren historiaren lekuko diren pieza hauek ikusi eta erabil ditzaten; oraingoz, ez du lortu. Baina ez da hori hemen nabarmendu nahi dudana, baizik eta Euskal Herrian nahiko ugaria izan den pertsona mota hau galtzen ari dela ikusteak sortzen didan pena. «Askotan egoten naiz, euria ari duelako baserriko lanik egin ezin denean, edota afalondoko lasaitasunean, liburu zahar hauetako bat hartu eta garai bateko kontu zaharrak irakurtzen. Gozatu egiten dut», esan dit, eta sinistu egin diot. Diferentzia ederra dago gizon honen begirakune biziaren eta jubilatu-etxeetan biltzen diren erretiratuen begirada itzaliaren artean. Diferentzia galanta sutondoan "Historia de los Fueros de Guipuzcoa" irakurtzen aritu edo Benidormeko hotel batean hula-hop dantzatzen aritu. Hau da, zoritxarrez, gaur egungo Euskal Herriaren argazkia, edo argazkietako bat behintzat bai: aitona-amona mordo bat Tele5-ko programa arrosa zapoak ikusten eta gutxi batzuk, goierritar hau esaterako, baserriko tresna honen edo haren izena Azkueren hiztegian bilatzen, ea «golde» bizkaieraz nola esaten den jakin nahian. Jarrera kontua da. Irakurzaletasuna, artxiboak arakatzea, herrietako kulturzaleen arteko tertuliak «arraro» gutxi batzuen kontu bihurtzen ari ote diren nago. Kultura ere profesionalen kontutzat hartzen da, medikuntza edo abokatutza bezala, herritar soilengandik urruneko kontua. Atzerapausoa da, gertatzen ari diren beste hainbat bezalaxe.   