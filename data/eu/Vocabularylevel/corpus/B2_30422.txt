Docutec Homeopatiaren alde eta kontra Frantziako Gizarte Segurantzaren defizita apaltzeko homeopatia-sendagaiak diruz ez laguntzeko eskatu du Medikuen Akademiak. Aldeko eta kontrako argudioak irakurriko dituzue. Sendagai homeopatikoa gorputzean eragiten al du? Homeopatia gizarte segurantzaren esparrutik kentzeko eskaera. Europako herri gehienetan ez bezala, Estatu frantsesean, 1965etik, Gizarte Segurantzak homeopatia-sendagaiak finantzatzen ditu. Ezaguna izan arren, etengabe jarri dute zalantzan. Irailaren hasieran, homeopatiaren aurkako salaketak egin ditu Sendagileen Akademiak, eta eztabaida zabaldu zuen Estatu frantsesean.   Homeopatiaren teoria nagusiak Christian Samuel Friedrich Hahnemann izeneko kimikari alemaniarrak landu zituen XVIII. mendearen bukaeran. Homeopatia hitzak («homeos» berdinak, eta «pathos» eritasuna) gaixotasunari loturik dagoen produktu batekin sendatzen duen sistema adierazten du grekoz. Bi mila urte lehenago Hipokratesek azaldu zituen teorietan oinarritu zen Hahnemann sistema hori martxan jartzeko. Alemaniakoa izan arren, XVIII. mendean hamar urtez Parisen egin zituen ikerketa nagusiak, eta, ondorioz, Estatu frantseseko sendagileen artean homeopatiaren aldeko mugimendua zabaldu zen. Unibertsitatean, artatze-mota horri buruzko ikasketak egiteko aukera eman zuten, eta 1965ean, frantses Gizarte Segurantza homeopatia-sendagaien salneurria finantzatzen hasi zen. Sendagileen Ordrearen ezagutzari esker, Boiron izeneko sendagai homeopatikoen nazioarteko laborategi nagusia Estatu frantsesean jarri zuten. Lotura historikoa izan arren, Hahnemannek bere garaian landu zituen teoriak etengabe jarri dituzte zalantzan orotariko medikuek. Alemaniak Gizarte Segurantzaren defizita apaltzeko homeopatia-sendagaiak diruz ez laguntzea erabaki du, eta Medikuen Akademiak Estatu frantsesean erabaki bera hartzeko eskatu zuen. Oinarri teorikoak zalantzan jarri zituen, eta duela bi mende irudikatu zuten homeopatiaren kontzeptuak ez duela inolako «oinarri zientifikorik» salatu zuen Akademiak. «Farmazia eta klinika frogak ezinbestekoak dira sendagai bat baliagarria den frogatzeko. Homeopatia-sendagaiak amaigabe urtzen dituzte. Eta, egungo ikerketek ez digute aukera ematen produktu horretan molekula baten arrastoa dagoen ikusteko. Ez dakigu zein den sendagaiaren edukia», azaldu du erakundeak. Arrakasta gero eta handiagoa PHILIPPE DESOBEAU, homeopaten sindikatuko kidea Estatu frantsesean, baita Lapurdin, Nafarroa Beherean eta Zuberoan ere, biztanleen %40k homeopatia erabiltzen dute. Artatze-mota hori baliatzea hautatzen duen sendagile gehiago dago, gainera, urtez urte. Baina, Estatu frantsesak homeopatiarekin duen lotura historikoa kontuan hartuz, sendagileen eskaera guztiz deuseztatzea erabaki du. PHILIPPE DESOBEAU homeopaten sindikatuko kidea da, eta Sendagileen Akademiako medikuak egungo errealitatetik kanpo direla adierazi du. Bere erranetan, gero eta herritar gehiagok aukeratzen du homeopatiarekin artatzea. - Sendagileen Akademiak homeopatiaren aurkako kritika gogorrak egin ditu, eta Gizarte Segurantzak homeopatia-sendagaiak ez finantzatzeko eskatu du. Ez da egin diguten lehendabiziko erasoa. Duela gutxi arte, homeopatia-sendagaien balioaren %65 diruz laguntzen zuten; gaur egun, %35. Nire irudiko, Akademiaren erasoa bidegabea eta ulertezina da Estatu frantseseko biztanleen %40k homeopatia hautatu baitute. Eta guztiek adierazten dute homeopatiak sendatzen dituela. - Homeopatiaren eragina jartzen dute gehienbat zalantzan. Hau da, psikologia eragin baten ondorioz sendatzen duela erraten dute. Homeopatiari buruzko eztabaida hasi zenetik argudio berak entzuten ditugu. Klinika ikerketak egin dituzte, eta argi adierazi dute sendagai horiekiko erien erreakzioa ez dela psikologikoa. Homeopatia ez da moda bat. Duela bi mende sortu zuten, eta Estatu frantsesean geroz eta sendagile gehiagok baliatzen dute. Ez dakigu sendagaiek nola eragiten duten gorputzean, eta horrek sortzen ditu egungo arazoak. Baina hori ez da argudioa homeopatia ura baizik ez dela errateko. Bestalde, haur eta abereekin homeopatia erabilita emaitza oso onak izan ditugu. Eta, nire ustez, abereetan ez dugu eragin psikologikorik. - Homeopatia sendagai arinen artean sailkatu dute. Sail horretan beste artatze-motak daude; akupuntura, erraterako Zergatik da homeopatia diruz laguntzen duten bakarra? Arrazoia historikoa da. Homeopatia Alemanian sortu zuten, baina sortzaileak Parisen egin zituen ikasketak. Europa osotik joaten zitzaizkion gaixoak. Horregatik, homeopatia Estatu frantsesean errotu zen. Horrez gain, Boiron izeneko homeopatia-sendagaien laborategi bakarra Estatu frantsesean dago. Laborategi horrek egin ditu egungo homeopatiari buruzko ikerketa nagusiak. - Zer iritzi duzu Sendagileen Akademiak egindako kritikei buruz? Ez da lehendabiziko aldia, eta ez da azkeneko aldia izango ere. Homeopatia unibertsitatean erakusten dute, eta Akademiako medikuek ez dute sekula hori onartu. Sendagile askok homeopatiaren onurak aitortzen dituzte. Medikuen Akademia errealitatetik guztiz kanpo dago. - Herritarren hautuak aztertuta ageri da ohiko medikuntza zalantzan jartzen dutela gaur egun... Jendea nazkatua dago ohiko sendagaiez. Eritasun asko ezin dira sendatu, eta eri anitzek mina apaltzeko artatze arinagoak eskaintzen dituzten terapiak aukeratzen dituzte. Homeopatiak epe luzeko erantzunak ematen ditu, eta, horrez gainera, gure sendagaiek ez dute alboko eraginik. Argi utzi behar da ez ditugula eritasun guztiak sendatzen ahal. Genetikoki heldu diren gaixotasunekin ezin dugu deus ere egin, baina ingurugiroarekin lotuak direnak oso ongi sendatzen dira homeopatiaren bitartez. - Zer heinetan sendatzen du homeopatiak? Gorputza erreaktiboa eta sendatzen ahal den eritasuna izatean homeopatia erabiltzen ahal da.Datuen arabera, eritasunen erdiak sendatzen ahal ditu. «Klinikoki ez dute frogatu sendagai homeopatikoak eraginkorrak direnik» SERGE LACROIX, Baionako erietxeko sendagilea Medikuntza-ikasketak egiten ari zela, artatze alternatiboak bilatu zituen Lacroix-ek. Besteak beste, homeopatia ikasketak egin zituen. Artatze-mota horren eragina onartu arren, sendatzeak sinesmenarekin lotu zituen. «Homeopatia-sendagai batean ez dago deus», adierazi zuen. - Sendagilea zara, zer iritzi duzu homeopatia sendagaiaren gainean? Homeopatia aspaldi kimikari alemaniar batek landutako teorian oinarritzen da. Haren irudiko, edan edo jan orduko sentsazioak izaten dituzu. Sintoma bat desagerrarazteko mina eragin duen molekula aurkitu eta amaigabe disolbatu behar dela erraten zuen. Kimikaren arauak dira horiek, eta harrigarria iruditzen zait teoria hutsa landu zuen alemaniar horren ikerketan oinarritzea egungo homeopatia. Egun, homeopatia-sendagai batean zer dagoen nehork ez daki. Askok diote ura baizik ez dela. Klinikoki ez dute frogatu sendagaiak eraginkorrak direnik. Hala eta guztiz ere, esan dezakegu produktua bera ez dela eraginkorra. - Alta, eri asko sendatzen dira homeopatiari esker. Zientifikoki, produktua ez da eraginkorra. Baina horrek ez du erran nahi sendagaiek ez dutela sendatzen. Askotan, sendagileak gaixoarekin sortzen duen harremanari esker sendatzen ahal da. - Beraz, homeopatia placebo bat da, zure ustez? Gaia hor bilakatzen da interesgarria. Gaixotasuna ehunka arrazoirengatik izaten ahal duzu. Beroa edo hotza dagoen hurbileko inguruek, parasito edo birus kanpoko organismoek, eritasun genetikoek, erlijioek, gizarteak eta elikagaiek gaixotasunak sortzen ahal dituzte. Eritasuna bakoitzaren kultur ondareari lotua dago. Homeopatiarekin, akupunturarekin, Txinako medikuntzarekin edo fitoterapiarekin konpara genezake. Medikuntza horiek guztiek sendatzen dute, baina hobetzeko sinetsi behar duzu. - Azken batean, sendagile on batek homeopatia, akupuntura eta beste artatze-motei buruzko ezagutza izan behar du. Zer deritzozu horri? Gakoa hor dago. Arazo nagusi bat dago egun medikuntzan. Luzaz, sendagileek sobera sendagai eman dituzte. Badakigu sendagaiek alboko eraginak dituztela. Arrazoi horrengatik eri askok medikuntza alopatikoa baztertu dute. Askok ukatzen dute, eta jarrera horiek oso urruti doaz egun. Errate baterako, batzuek diote txertatzeak kendu behar direla. Txertatzeari esker eritasun asko desagerrarazi dira; beraz, kontu handiarekin ibili behar da horrelakoak erratean. Baina, egia da, medikuntza alopatikoak jarrera hori eragin duela. - Eguneroko lanean sentitzen al duzu jarrera hori? Sendagileek badakite zer gertatzen ari den, eta bezeroak erakartzeko, besteak beste, homeopatia eta akupuntura artatze-mota berriak ikasten dituzte. Nire irudiko, egungo benetako alternatiba heldu zaizun pertsonari adi egotea eta ongi informatzea da. - Medikuen Akademiak homeopatia ez dela gehiago diruz itzuli behar adierazi du. Ados al zaude horrekin? Beren erranek ez naute baitezpada trabatzen. Sinesten duten heinean, herritarrak prest dira dirua ordaintzera. Homeopatia sorginek egiten dutenarekin konpara genezake. Nire irudiko, frogatu eta ezagutua den medikuntza bat da. Gizarte Segurantzaren dirua guk ematen dugu, beraz, horrekin kontu handiarekin ibili behar garela iruditzen zait.