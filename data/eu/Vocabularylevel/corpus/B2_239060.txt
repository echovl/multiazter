Docutec Zuhaitzen etxea Zegamako Egurraren Interpretazio Zentroak basorik anitzenean barneratuko zaitu. Euskal Herriko 173 zuhaitz espezie bildu dituzte. Erreportajean bakoitza zertarako den adierazten da, baita zuhaitzak noiz moztu ere. Euskal Herriko 173 zuhaitz espezie bildu ditu Imanol Artolak, Zumarragan bizi den Zegamako semeak. 15 urte egin ditu basozain Deba Garaian, eta zazpi urtez aritu zen enbor zatiak biltzen han-hemenka. 2002az geroztik Egurraren Interpretazio Zentroan daude ikusgai. Interpretazio zentroa Gipuzkoako Foru Aldundiak jarri zuen, basozainen ehungarren urteurrena ospatzeko. Artolaren hasierako ideia, espezie berak ilargi bakoitzarekin moztuta zer alde egiten zuen aztertzeko bilduma egitea omen zen. Baina behin, Arrasaten, ezagutzen ez zuen espezie arraro bat aurkitu zuen erorita, utzitako baserri baten atarian. Baserriko nagusiak inguruak garbitu behar zituela eta, Cuningamia hura moto zerrarekin moztu, eta sutarako utzi behar zuten. Artolak gogoratzen duenez, «pena handia eman zidan, agian Gipuzkoan ez zela horrelako beste bat egongo pentsatuta, eta enbor haren zati bat gorde nuen. Eta pikatu egin nintzen. Harekin hasi, eta geratu gabe jarraitu nuen museoko 173 piezak osatu arte». Museoan bereiz daitezke zuhaitzen azal, hosto, fruitu, usain eta hazi desberdinak, eta egurren erabilera anitzak. Bertako zuhaitzak ¿haritza, pagoa, urkia, altza, elorri zuria...¿ eta kanpotik etorritakoak ¿pinu intsinisa, erromatarrek ekarritako gaztainondoa, exotikoak...¿ ikus daitezke bertan. Bakoitza zertarako Zegamako Egurraren Interpretazio Zentroan, oso koalitate desberdineko egurrak ikus daitezke: beteatua, kolorea, usaina, gogortasuna... Nolakotasunaren arabera erabili izan da egur bakoitza tresna jakinak egiteko. Imanol Artolaren esanetan, Euskal Herrian hogei inguru zuhaitz motarekin bakarrik egin da lan, horregatik, museoan erakutsi nahi izan du beste herrialdeetan espezie gehiagori ere eman zaion erabilera. Hona batzuk: - Elorri beltza: Patxarana - Pinu larizioa: Zerrategi eta eraikuntzan - Intsinis pinua: Papera eta altzariak - Lergorria: Ebanisterian - Haritz Amerikarra: Tonelak, artisautza - Artelatz, alkornokea: Kortxoa. Kontatzen denez, kostaldean txakolina egiten hasi zirenean ekarri zuten artelatza, kortxoa bertan izateko. Baina klima mediterranearrekoa izaki, ez zen ongi egokitu. Hala ere, banaka batzuk geratu dira. - Urritza: Saski, makila, barriken uztaiak - Haritza: Kutxak - Urkia: Kaikua. Esneari gusturik ematen ez diolako - Ezkia: Infusioak, «tila». - Tuliparbolak: Pianoak - Virginiako Kaki: Txistua - Likidanbarra: Kupelgintza - Izei gorria: Stradivarius bibolinak - Makal kanadarra: Zotzak eta poxpoloak - Eukaliptoa: Papera, mangoak - Banbu: Arrantzarako kainaberak - Lizar gorria: Itsasontzien eskailera mailak - Hego ipurua: Destilazio lehorrez, miera edo «cada» olioa lortzen da, antiseptikoa dena - Lertxuna: Poxpoloak eta jostailuak. Zuria eta lehuna delako. - Izei-zuria: Organo, bibolin, kitarrak - Ipar Ipurua: Gyn edaria aromatizatzeko botatzen dira bere fruituak - Mizpirondoa: Euskal makilak - Udarondoa: Txirulak Sutarako, haritza eta artea oso dira egokiak. Pinua, berriz, oso azkar erretzen da, gaztainondoak txinpartak ateratzen ditu eta pagoak zer ilargirekin mozten den alde handia egiten du. Zuhaitzak noiz moztu Orokorrean, negua da garai egokiena zuhaitzak mozteko, neguan gutxi izerditzen baitute, lozorroan egoten dira, gutxieneko kontsumoa eginaz. Baina gehiago zehaztuz, zein ilargirekin ebaki? Basozaleei galdezka, zerrenda hau osatu dute Interpretazio Zentroan. Ilargiak badu bere garrantzia, zuhaitza garaiz kanpo moztuz gero, egur urtsua jasoko dugu. Bertako arduradun Imanol Artolaren esanetan «asko galdu da jakintza hau. Egun, behar denero hartu motozerra, eta mozten dira zuhaitzak. Jada ez zaio ilargiari jaramonik egiten». Zerrategiak ez daude ilargiari begira, eta lehengo eran egitea ez da errentagarri. Artolak aitortzen du, zerrenda honek makina bat orduko eztabaida sortuko lukeela egungo baserritarren artean: - Ilberrian: Urritza, Urkia eta Pagoa. - Maiatzeko ilberrian:  Altza eta erramua. - Ilbeheran: Gorostia, Elorria, Gerezia, Lizarra, Gaztaina, Haritza, Sagarra, Udarea, Arana, Zumarra, Intxusa, Sahatsa, Hagina eta Akazia. - Azaroko ilbeheran: Kaina. - Neguko ilbeheran: Pinua. - Ilgoran nahiz ilberrian: Zurzuria.    