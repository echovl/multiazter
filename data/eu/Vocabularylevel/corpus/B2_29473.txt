Docutec Irteera GORROTXATEGI, ARITZ/ Entxufea gaizki jarri zuela-eta, argiketariari hots egin nion ostera. «Orain ezin dut joan, baina ahal dudanean abisatuko dizut», erantzun zidan ofiziokoen ahots presatuarekin. Entxufeak gela barruan behar zuen, baina kanpoan dago. Hori da misterioa. Hankaz gora gauzatu duela planoa. Misterio horrekin bizi izan gara argiketariaren deia jaso artean. «Hortik nabilela aprobetxatuz, zurea egin dezaket» Esan eta izan. Ordubete barru etxean zegoen. Nik ez nekien entxufe bat zuzen jartzeko etxe erdia pitzatu eta zikindu behar zenik. «Bon, konpondua dago. Pasako dizut faktura. Agur» Hauek izan ziren diosala hitzak. Guretik irten, eta alboko atea jo zuen. Han ere zer edo zer konpondu behar zuela adierazi zidan neke aurpegia jarriz. Handik bi egunetara jaso nuen faktura: 220 euro. Erdia, irteera-kontzeptuagatik. Beste erdia planoan zuzen zegoena oker egin, eta zuzentzeagatik. Kuriostasuna medio, atea jo nion bizilagunari. Berak ere jasoa zuen faktura, eta guk bezala, irteera-kontzeptuagatik 110 euro pagatu behar. «Ba al dakizu non duen argiketariak lokala?», galdetu nion. «Etxebizitza honen bueltan», erantzun zidan. Oinez joan nintzen. Lokalean zegoen argiketaria, besoak gurutze. Nire kexua agertu nion. Bide batez, kexua egitera joan izanagatik «irteera-kontzeptua» erantsi nion faktura batean. «Hori bai ateraldi txukuna», bota zidan faktura irakurtzean. «Pailazo aurpegia daukat ala?». Jakina, entxufearen faktura ez ordaintzea erabaki dut. Epaitegietara deitzen banaute deklaratzera, epaileari eta argiketariari kobratuko diet irteera-kontzeptua. Bulegoko nagusiari pasa dizkiot dagoeneko orain arteko irteera-kontzeptuak.