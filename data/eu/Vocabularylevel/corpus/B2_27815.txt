Docutec Eguzkiaren arriskuak Udara datorrela eta, eguzkia hartzeak izan ditzakeen arriskuez ohartarazten du artikulu honek. Larruazala eta begiak babesteko aholkuak ere ematen ditu. ITZIAR ELORZA   Eguzkia funtsezkoa da bizitzarako, baina eguzkia gehiegi hartzeak hainbat gaixotasun eragin ditzake; adibidez, melanoma, larruko minbiziaren aldaera bat. Larruazala gure gorputz guztia estaltzen duen geruza bat da, eta bi zati ditu. Kanpoaldekoa oso mehea da, eta epidermisa deritzo; bestea lodiagoa da, eta dermisa esaten zaio. Epidermisak hiru zelula mota ditu, eta horiek guztiak minbizidunak bihur daitezke, eguzki erradiazioaren ondorioz. Printzek larruazala zeharkatzen dute, eta kalte egin diezaiekete zeluletako ADN segmentuei. Zeluletan mutazioak gertatu eta autosuntsitzeko ahalmena galtzen dutenean, azkenean gaiztoak bihur daitezke. Melanomak urteen buruan agertzen dira, eguzkia gaizki hartzearen ondorioz, eta hurrenez hurrengo eguzki-erredurek eraginda. Garatzeko orduan, hainbat faktorek dute eragina, besteak beste aldez aurretik joera handiagoa izateak. Lehendik zegoen orban baten gainean mantxa bat agertu dela nabaritzean, orbanak beste kolore bat hartzen badu, edo odoletan hasten bada, medikuarengana edo dermatologoarengana joan beharko da, ikus dezan. Eguzki gehiegi hartu ondoren, lehen sintoma eguzki-erredura da, eta gorriune bat azalduko da. Sei edo zortzi ordu geroago agertzen da, ondoren biziagoa egiten da, eta 24-72 ordu igaro ostean desagertu egiten da. Beltzaran-kolorea 19 egunera iristen da gorenera, eta hurrengo bederatzi hilabeteetan desagertzen da. Erre nahi ez badugu, eguzkitik babestekoak erabili behar ditugu; haien lana iragazki baten bitartez babestea da. Gainera, badituzte beste elementu batzuk ere: ura, koipeak, kontserbatzaileak, perfumeak eta bitaminak larruazala hidratatzeko bezala fotozahartzea orekatzeko ere. Bi iragazki mota daude, eta zeinek bere funtzionamendua du. Alde batetik, iragazki fisikoak daude, zink-oxidoa eta titanio-oxidoa esate baterako; larruazalaren gainean jartzen dira, eta barrera eginkizuna betetzen dute, printzek errebotatzea eragiten duten partikula metalikoengatik. Bestalde, kimikoak daude, eta argiak substantzia organiko batzuk xurgatzeko duen ahalmenean daude oinarrituta. Zenbait gomendio Babestekoen erabilerari esker, eguzkia arriskurik gabe hartzeko denbora handiagoa da, baina hori betiere larruazal bakoitzaren arabera aldatuko da. Larruazal zuri batek 10 minutuan har dezake denbora inolako babesik gabe; beltzaran samar batek 15 minutura bitarte, eta beltzaran batek inoiz ez 20 minututik gora. Babes-produktu bat erabiliz gero, denbora hori nabarmen handituko da. Batez ere erredurak saihesten ahalegindu behar da. Horretarako, eguzkia pixkanaka-pixkanaka hartuko da; lehen egunean ez da 10 minututik gora egon behar. Larruazala babesteko kremak erabiliko dira, eta noizean behin berritu behar dira, batez ere bainuak hartzen direnean. Ez da eguzkirik hartu behar goizeko 1 1:O0etatik arratsaldeko 14:OOak arte; uretatik ateratzean lehortu egin behar da, tantek luparena egiten dutelako, eta erretzea errazten. Kontuz ibili hiru urtetik beherako haurrekin; ez da komenigarria denbora gehiegi egotea eguzkia hartzen. Babes handiko produktuak erabili haiekin, eta horiek eguzki printzak jaso baino 30 minutu lehenago eman. Haurrek bezala helduek ere ondo hidratatu behar dute. Funtsezkoa da ura etengabe edatea. Gainera, posible da dieta aldatzea, eta, horretarako, likido asko dituzten produktuak ematea, grutak eta barazkiak, esate baterako. Etxera iristean krema hidratatzaile bat erabili behar da. Erretako ingurua eguzkitik babestuko da egun batzuetan. Babak agertzen badira, inoiz ez zulatu edo moztu. Erredurak handiak badira, lehenbailehen jo medikuarengana. Eguzkiak larruazalean ez ezik, begietan ere sor ditzake arazoak. Izpi ultramoreek korneari eta begi-lenteei kalte egín diete. Besteak beste, horiengatik izan daiteke errazagoa begilausoak edo erretina-melanoma agertzea. Izpí ultramoreek begi-narritadura eta konjuntibitisa ere eragin ditzakete. Beharrezkoa da eguzkitako betaurrekoak zer egiten ari den horretarako egokiak izatea (desberdinak dira gidatzekoak, edo mendira joatekoak). Eguzkitako betaurrekoak ez dira edonon erosi behar (merkatu txikiak...). Ez da modako osagarrí huts bat; horregatik, zentro espezializatuetara joan behar da, eta profesional baten aholkua jaso. Lenteak babes faktorearen arabera daude sailkatuta. Argienak O zenbakikoak dira, eta ilunenak 4 zenbakikoak. Azken horiek eskiatzeko edo itsas kiroletan anitzeko erabiltzen dira. Modan da beltzaran egotea, baina aztertu behar da zer den garrantzitsuagoa, estetika edo osasuna. Honi erabaki ondoren, bakoitzak hartuko ditu komeni zaizkion neurriak etorkizunean egindako gehiegikeriez damu ez izateko.