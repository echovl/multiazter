Docutec Egun berria KARLOS LINAZASORO/ Ez dago ezer berririk zeruaren azpian, horixe da gizaki itzaltsuren batek bota, eta ja esamolde bihurtu duguna. Eta esanak, esamolde bihurtzen direnean, gezur diren seinale. Topikoak bezalaxe. Edo erregelak, eta hauek erregelarazten dituzten salbuespenak. Dena gezurra da, dena nola edo nondik begiratzen zaion. Horixe ez da gezur, hara: kristalaren kolorearena. Dena idatzita dagoena, giza patua ezinbestekoa eta saihestezina dela, hori ere enbusteria handia da, ezagutzen den handienetakoa. Topikoak utzikeriara bultzatzen du, bertan goxo egitera; topikoa mila aldiz errepikatu den gezurra da, hastapeneko gezurra, atabikoa, betikoa eta eternala. Ez dago haren kontra borroka egiterik, zazpi buru baititu, eta zazpi horiek beste zazpi bana... Merezi duguna daukagula dio beste sofisma horietako batek: merezi dugun mundua, merezi ditugun politikoak, merezi dugun etorkizuna. Txarra, alegia. Zer egin, beraz? Burua makurtu, eta ostia pila galanta jaso. Eta egia ote merezi dugun horixe daukaguna? Gizabere guztiak berdinak ote gara, akaso? Denak ote gara maila bereko putakume edo lapur edo tirano edo zintzo edo idealista? Ez, jakina. Nik ez dut egundo ezagutzen inor beste baten berdina denik. Nik, beraz, ez daukat merezi dudana, edo, behintzat, ez nago konforme merezi dudanarekin; eta nik ez dut besteek baino gehiago eskatzen, beste zerbait baizik. Beste mundu bat, agian; eta akaso ez da izanen ezer berririk zeruaren azpian, eta jaiotzen den egun bakoitza ez da izango igoal berria, baina bai bestelakoa. Ez dakit, baina iruditzen zait berritasunaren kontzeptu hori ez ote dugun ongi ulertu, ez ote garen oraindik jabetu argia, betikoa izanagatik, berria dela egunero, goizeko ogi zuria bezalaxe.    