Docutec Juan Sanchez Vallejo: «Gizartea osasuntsuagoa da fisikoki, baina hauskorragoa psikikoki» Debagoieneko eta Debabarreneko gaixoak hartzen hiru hamarkada daramatza. Horietako batzuen ekarpenak bildu eta esperientzia propioekin osatu berri du Locos de desatar «protesta liburua». «Protesta liburua da nirea, bai, oso kritikoa baita psikiatria zerbitzuarekin, publikoarekin batez ere». Lantokitik, Eibarko Anbulatoriotik (Gipuzkoa) azaldu dizkio Berriari bere kritikaren nondik norakoak, telefonoz. Zertan oinarritzen duzu liburuan psikiatria zerbitzuaren zure kritika? Batetik, gehiegi erabiltzen diren terapia teknika batzuk kritikatzen ditut, teknika horiek gaixoaren arazoaren muina ez dutelako tratatzen. Psikiatria ofizialak ez die arazoen sorburuei heltzen: gaixoa anestesiatu, gertatzen ari zaionaz jabetzeko gaitasuna ezabatzeraino, eta gaixoaren ingurukoak bere arazoen eragileak askotan lasai asko uzten ditu. Koartada Handia deitzen diot nik horri, eta hori da psikiatria ofiziala egiten ari dena: sintomak leundu, gizarteak berak arazo psikikoak egon daitezen gero eta ongarri gehiago sortzen duela esan ordez. Arazo psikikoak, hain zuzen ere, gero eta ugariago eta larriagoak dira gure artean. Zure liburua gaia gizarteratzeko ahalegin bat al da? Bai. Liburuko beste kritika nagusia, hain zuzen ere, gaitz psikiatrikoei buruz gizarteak egiten duen interpretazioaren ingurukoa da. Gure gizarteak baztertu egiten ditu gaixo psikikoak, eta bazterketa hori isila eta ankerra da. Laburbilduz, aurrekari psikiatrikoak dituen pertsona batek oso zail dauka gure gizartean bizitzea. Hori da nire kritikaren muina. Tratamendu psikikoa jaso duzula inork ez dakien bitartean, ongi, baina zabaltzen bada, jai duzu. Eromena gizarteak erabakitako muga batzuen barruan kokatzen dela esan al genezake? Neurri batean, bai. Diagnostiko psikiatrikoa dutenek herentzia jasotzeko eskubidea ere galtzen dute, eta seme-alaben zaintza ere bai. Nik horrelakoak ikusi ditut. Asko hitz egiten da orain giza eskubideei buruz, eta pertsona horiek eskubide oinarrizkoenak ere erraz galtzen dituzte. Eta horrelako arazoak dituzten pertsonak gero eta gehiago dira. Gizarteak lur hori ongarritzen duela esan duzu lehen. Nola? Gizarteak bere eroak behar ditu buruz ongi dagoela sinesteko. Gizarteak eromena defentsa moduan erabiltzen du. Bizimodu oso alienantea, tontotzailea, kontsumista sortzen du. Orduan, herritarroi mito asko irenstarazten digute. Mito bat da, esate baterako, dena sendatzen omen duten makina eta botikena. Azkenean, mina eta ernegua jasateko gero eta gaitasun gutxiago duten pertsonak sortzen dira eta gizartea gero eta osasuntsuagoa da fisikoki, baina gero eta hauskorragoa psikikoki. Hipokondriarako joera gero eta garbiagoa dago jende artean. Gure mundua larritasunez, presio itogarriz, lehiakortasun kaltegarriz beteta dago, eta horrek guztiak ito egiten du pertsona. Eta sufrimendu hori, lehenago edo beranduago, jarrera hipokondriako bihurtzen da. Arimako sentimendu larri hori, hauskortasun hori, gorputzean kokatzeko joera garatzen du jendeak. Zein neurritaraino erabiltzen da eromena kontrol sozialerako? Gizarteak bi polizia mota ditu: eskuekin belarrondokoak ematen dituztenak eta bata zuridunak. Gu bata zuridun poliziak gara. Psikiatrak arimaren, pentsamendu zuzenaren jendarmak dira. Ezarritako logikatik ateratzen denari, diagnostiko izeneko txarteltxo bat jartzen diote eta horretaraino heldu da gaixoa. Behin diagnostiko bat jasota, gaixoarenak egin du. Psikiatriak kartzela baino okerragoa den zerbait asmatu du: zoroetxea. Zein da zure ustez gaixo psikikoentzako konponbide egokiena? Konponbide bat baino gehiago dago eta guztiak izan daitezke egokiak, ongi erabiliz gero. Arazoa metodo horiekin gehiegikeriak egiten direnean eta metodo horiek gizarte arazoak estaltzeko erabiltzen direnean sortzen da. Ni psikoterapiaren aldekoa naiz. Tratamendu hori ahozkoa da, psikoanalisitik eratorria, eta gaixoaren munduan igeri egin beharrean, buzeatu egiten du, bere arazoen sorburua aurkitu nahian. Gure lana ez da izan behar gaixoa tontotzea, bere burua zulotik ateratzeko tresna arrazionalak eskaintzea baizik. Zein neurritan erabiltzen da gaur egun psikoterapia? Gero eta gutxiago. Gero eta baztertuago dago tratamendu hori. Zergatik? Ziur aski, orden sistema bat hankaz gora jartzen duelako. Politikan pentsamendu bakarra deitzen zaion hori nagusi da psikiatria ofizialean. Gainera, psikoterapian gaixo bakoitzarekin ordu asko eman behar direnez solasean, sare pribatuan oso garesti gertatzen da. Eta sare publikoan, beste hainbeste esan dezakegu, gaur egun buru osasun zentro guztietan lan talde handiagoak behar liratekeelako. Antsia al da gure gizartearen ezaugarri nagusienetako bat? Bai. Antsiak desorekatutako aldarte bat adierazten du. Kontraesana sortzen diguten hainbat emozio korronte kontrajarriekin bete-bete eginda bizi gara. Antsia ote da gainbehera joaten hasteko lehendabiziko urratsa? Alde batetik, bai. Sistema oso sotila da. Kontsumora bultzatzen zaitu etengabean, ametsak ekoizten ditu zuretzako, betebeharrak ere bai, baina gero ez dizu hori dena lortzeko tresnarik eskaintzen. Gazteak eta droga aipatu dituzu, eta gero eta gehiagotan esaten zaigu psikiatraren kontsultara gazte asko joaten dela. Hori egia al da? Nik uste dut gaur egun gazteak heziketa jasotzeko aukera material gehiago duela gure artean. Beste kontu bat da gizarteak bere esfortzuaren araberako ordaina ematen ote dion. Gazteari asko exijitzen zaio gaur egun: karrera egin, lana eta parranda egin, bere kabuz bizi, autoa izan, mundu erdia zeharkatu... Hori guztia egin ahal izateko, soldata duina eta finkoa behar duzu, eta denok dakigu nola dagoen lan mundua gazteentzat, ezta? Eta zer esan gazteen aisialdia jazartzeko neurriei buruz? Sarritan entzuten dugu drogen kontsumoak eragindakoak direla gazteen arazo psikiatriko asko. Ados al zaude horrekin? Ez. Hori gizartearen beste koartada bat da. Nik ez dut uste sindrome psikiatriko larri bat duen gaztearen gaitzaren iturria droga denik. Drogak gaitzaren sintomak azalarazten ditu, baina arazo bat badagoelako lehendik. Gizartea beti saiatzen da gaztea bere desoreken errudun gisan agertzen, baina ez du inoiz onartzen bere balioek sortutako itomenari ihes egiteko erabiltzen duela gazteak droga. Nire ustez, gaztearen akats bakarra zerekin eginda dauden ere ez dakien diseinuko drogak erabiltzea da, bere buruari lasaitasun bat emateko. Gizarteak ez du bere ardura onartzen halakoetan. Zergatik uste duzu ez dutela psikoterapia erabiltzen? Nik psikiatria ikasi nuenean, Alonso Fernandez izeneko katedratiko batek bota egin gintuen katedratik, Sevillako Miraflores eroetxeko argazkia atera genuelako, bertan gaixoekin erabiltzen zituzten Erdi aroko metodoak salatzeko. Psikoanalisia edo psikoterapia egiten saiatzen ginen bakoitzean, politika egiten ari ginela esaten zigun hark. Polikiatra deitzen zigun. Psikiatria ofizialaren arrastotik ateratzen garen guztion jarduna baztertua izan da. Urteekin hobetu egin al da eroetxeetako baldintzak? Eraikuntzen kalitatean, ahalbideetan hobetu dute, hango langileak ere prestatuago daude, baina pertsona biltegiak izaten jarraitzen dute. Jendea han sartzen da, bertan ahalik eta tarte laburragoa ematekotan, baina gero eta sarriago eta tarte luzeagotan egoten dira. Ez ezazu ahaztu eroetxean zenbat eta denbora gehiago eman, orduan eta lotura gutxiago dutela gaixoek senideekin, lagunekin, lanarekin, gizartearekin. Azkenean, eroetxea besterik ez zaie geratzen. Lauzpabost urte eroetxean eman duen pertsona batek ez du gizartean funtzionatzen asmatzen. Arazoa da sistemak nahiago duela jende hori eroetxean sartzea gizartean mantentzea baino, enbarazu egiten diolako.  