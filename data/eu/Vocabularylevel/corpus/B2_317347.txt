Docutec Salneurri erdian Aste banatan topatu dugu etxeko postontzian propaganda txundigarria: koaderno mardula (ehun orrialdekoa), koloretan, hipermerkatu ezagun bezain ospetsu batena, euskaraz eta gaztelaniaz. Gainera... Gainera, ezin aukera zezaketen esaldi biribilagorik lehen orrialderako. Horretaz gain, letra handiak euskaraz jartzea erabaki dute, erdararentzat txikia utzita. Bejondeiela! Hori duk fundamentua! Hori marketinga! Baina... Baina, testua idazten hasi direnean, erdaraz hasi nonbait eta, «2ª unidad a mitad de precio» asmatu. Eta, euskarara iritsita, «2. alea salneurri erdian» itzuli. Hau ere asmatua, noski. Noski! Izan ere... Izan ere, «salneurri erdian» irakurrita, ez nuen txintik ere ulertu; lehen kolpean, behintzat. Baina ezta bigarrenean ere. Zer arraio madarikatu ote da «salneurri erdian» hori? Harik eta... Harik eta ohiko lan gaiztoa hartu nuen arte: erdarara jo. Salneurri: prezio; erdian: a mitad. Gero, banan-banan egin dut proba dozenaren bat euskaldunekin; eta inortxok ere ez du ulertu «salneurri erdian» lehen kolpean. Ezta bigarrenean ere. Eta denek jo behar izan dute erdarara. Berriz ere izango dugu euskaldunok langile-fama! Noiz eta... Noiz eta aspaldi asmatua dagoenean euskara. Arestiko euskaldun saiatu horiei banan-banan eskatu «a mitad de precio» horren euskal ordaina eta, banan-banan, den-denei irten zaie arimatik «erdi-prezioan», Eskerrak... Eskerrak, oraindik ere gelditzen zaigun euskal senik! Bestela... Bestela, zer-nolako pastela! Auskalo zer kalitateren izenean, eta beti ere marketingaren (merketingaren?) eskutik eta gure patriken kontura. Noski!  