Docutec Azken borondateak, ukatuak Ondasunen zati handi batek, derrigorrez, odoleko oinordekoentzat izan behar duela dio legediak; horren kontra ari dira zenbait. Hildakoaren hitza errespetatzen ez du uzten gaur egun Euskadiko Autonomia Erkidegoan (EAE) indarrean dagoen legediak. ASIER ITURRIAGAETXEBARRIA / Pertsona batek ondasunak egin ditzake, baina hiltzean, horien heren baten edo bosten baten bakarrik eragin dezake, bere izerdiarekin irabazitakoa nori eman erabakitzerakoan. «Horrek ez dauka ez hankarik eta ez bururik, eta, gainera, bidegabekeria galanta da. Nire ondasunak badira, nola esan ahal dit legeak zer egin behar dudan beraiekin?», galdetu du Alberto Agirrebeitia testamentu askea lortzearen alde borrokan ari den Bizitza Babestu elkarteko kideak. Bere galderaren erantzuna Espainiako Kode Zibilean eta EAEko Foru Legean aurki dezake, eta hor agertzen den legitima eskubide historikoan. EAEko eskualde batzuk Foru Legearen eraginpean daude, eta beste guztiak Espainiako Kode Zibilarenean. Foru Legearen arabera, odoleko oinordekoek edo gurasoek hildakoaren herentziaren %80 jasotzeko eskubidea dute; Espainiako Kode Zibilaren arabera, %66. Lege baten zein bestearen jatorria historikoa da (Espainiako Kode Zibilaren herentzia legea, 1888. urtekoa da, esaterako), eta garai hartako bizitza ohiturak edo ereduak erabat aldatu diren arren, ez dituzte zaharberritu. «Horren ondorioz, hainbestetan aipatzen diren askatasun eta berdintasun eskubideak urratzen dira», dio Olga Macia abokatuak. «Baserriak bizitza ekonomiko-sozialaren gunea ziren garaietako legea da; horretan oinarritzen da legitima eskubidea. Baina gaur egun baserriek ez daukate zeresanik, herrietako etxebizitzetan bizi garelako. Baserrietako gutxiengoaren eskubidea ezin da herrietan bizi den gehiengoaren eskubidearen gainetik egon», gaineratu du Agirrebeitiak. Arazoak egunerokoan Legedia horrela egotean, liskarrak eta kontraesanak sortzen dira. Horretaz asko daki Maciak, bere bulegoan egunero entzun behar duelako legedia dagoen bezala egoteak nolako arazoak sortzen dituen. Esaterako, izatezko bikote edo ezkondutako bikote batek testamentua egiten du notarioaren aurrean, eta batena dena bestearentzat izango dela uste dute. Baina legez, ez da horrela, legitima eskubidea tartean sartzen delako. Hau da, alargun geratu denak ezin izango du bien artean erositako etxebizitza saldu, seme-alaben sinadurarik lortzen ez badu. Adibide bat ere jarri du: «Alargun geratutako emakumeak herrian daukan etxebizitza saldu nahi du, ezinduta dagoenez, konponketak egin gura dituelako bizi den baserrian. Horretarako alabaren sinadura behar du, baina hura ere hilda dago. Seme-alabak dituenez, bilobena behar du. Baina adingabeak direnez eta ezin dutenez ezer sinatu, ezin du kalean daukan etxebizitza saldu, eta ezin du baserria konpondu». Adibide gehiago ere badaude: amak herentziarik gabe utziko duen semeak badaki bera gaur bertan hiltzen bada etxetik bota zuen eta harenganako mespretxu jarrera erakutsi duenarentzat izango dela berak bizitzan zehar egindako ondasunen zati handi-handi bat. Baina bere bezero gehienak edadeko pertsonak direla esan du. «Edadeko pertsonekin bidegabekeria galanta egiten dituzte. Seme-alabak ez dira beraiez arduratzen, ez dituzte gurasoak zaintzen haien bizitzako azken urteetan. Zertarako? Hiltzen direnean badakite aitak edo amak utzitako herentziaren %66 gutxienez beraientzat dela. Horrelakorik ez genuke ikusiko legea beste era batekoa balitz». Horixe nahi dute Babestu Bizitzakoek; legea beste era batekoa izatea, horrelako egoerak ez errepikatzeko. Hain zuzen, norberak nahi duen testamentua egin ahal izatea nahi dute, eta horretarako Espainiako Kode Zibila eta EAEko Foru Legea aldatzea. Eusko Legebiltzarrarekin, Espainiako parlamentuarekin, EAEko Arartekoarekin, Espainiako Herri Defendatzailearekin, alderdi politikoekin eta EAEko Zuzenbide Akademiarekin hitz egin dute jada. Bizkaiko bost udalen babesa ere lortu dute. Zuzenbidean oinarritutako arrazoiez gainera, Foru Legean bertan edukia aldatzeko aukera dagoela esaten duela azpimarratu dute. «Egoerak hala eskatzen badu, eta eskatuko du, legea aldatu beharko da. Horixe dio legeak. Legea 1992. urtekoa izanda, bazekiten zaharkitua jaiotzen zela», adierazi du Agirrebeitiak. Tradizioari eta ohiturei uko egin gabe, legea molda daitekeela azpimarratu du. «Araiako Foruak (Araba) dio testamentua egiteko askatasuna dutela guztiek, eta Amurrio eta inguruetakoek ez daude legitimaren eraginpean. Horiek ahal badute, guk ere bai. Bestela, herritar guztiak ez gara berdinak izango».   Legediaren ondorioak Indarrean dagoen legediaren arabera, odoleko senideek ondasunen %66 (Espainiako Kode Zibila) edo %80 (Foru Legea) jasotzeko eskubidea izango dute beti. Legea horrela izateak egoera hauek eragin ditzake: Bikote homosexualak: Batak bestearen alde ezin dute testamenturik egin, libre gelditzen den zatia izan ezik. Seme-alabarik ez badaukate, hildakoaren gurasoentzat izango da herentzia. Elkarrekin bizi den lagun taldea: Lagun talde batek elkarrekin bizitzea erabakitzen badu, eta etxebizitza denen artean erostea erabakitzen badute, euretako bat hiltzen bada haren gurasoentzat izango da etxebizitzaren bere zatia, legitima (%66 edo %80, legediaren arabera) beraiena delako. Harreman txarreko familiak: Pertsona batek arazoak baditu bere seme-alaba edo bilobekin, ezingo ditu herentzia gabe utzi, legediaren arabera, legitima beraientzat izango delako. Etxetik bota dituzte seme-alabak: Etxetik soinean zeramatenarekin irten behar izan duten seme-alabak hiltzen badira, egin dituzten ondasunak bere gurasoentzat izango dira, oinordekorik ez badute. Seme-alabarik edo bilobarik ez duten bikoteak: Bizi badira, beren gurasoek jasoko dute herentzia, nahiz eta euren arteko harremana oso txarra izan. Alargunak: Senarra edo emaztea galdu dutenek, bikoteak utzitakoa administratzeko eskubidea daukate, baina elkarrekin egindako ondasunen bat saldu nahi izanez gero, seme-alaben baimena beharko dute, ondasunak banatzeko figura erabili ez badute. Seme-alabarik ez duten izatezko bikoteak: Legitima (herentziaren %66 edo %80, legediaren arabera) hildako bikotekidearen gurasoentzat izango da, betiere enborreko ondasunak ez badira. Beraz, elkarrekin egindako ondasunak gurasoentzat izan daitezke, nahiz eta haiek inoiz ez onartu beren semeak edo alabak aukeratutako bizitza eredua edo jakin gurasoek herentziatik kanpo utzi dutela. Edadetuak:Edadetu asko ez dituzte behar bezala zaintzen beren seme-alabek. Hala ere, hiltzen direnean haiek izango dira herentziaren legitima jasoko dutenak, edadeko pertsonak bere ondasunen %66an edo %80an ezin duelako eragin, testamentua egitean. Seme-alabak edo bilobak: Gurasoek edo aiton-amonek beren oinordekoren bat herentziarik gabe utz dezakete, odoleko beste oinordekorik balego. Hala ere, oinordekorik ez duten seme-alaba edo bilobek beren gurasoak edo aiton-amonak ezin dituzte herentziarik gabe utzi.        