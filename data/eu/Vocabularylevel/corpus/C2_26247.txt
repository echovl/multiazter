Docutec Globalizazioa ona ala txarra da euskal kulturarentzat? 5 idazleren iritzia jasotzen du globalizazioaketa euskal kulturaren gain izan dezakeen eraginaz. Jakes Goikoetxea Ale honetan itaundutako lagunen iritzien arabera, ona eta txarra da aldi berean. Izan ere, globalizazioak aukera berriak sortzen ditu euskal kulturaren moduko kultura txikientzat; baina, era berean, globalizazioak arrisku berriak ere ekartzen ditu, kultura handien eta txikien arteko amildegia handitu egin baitaiteke. Globalizazioaren aukera berriez baliatzea da kontua: erronka zaila euskal kulturarentzat.      Felipe Juaristi Idazlea Duela gutxi, pare bat lilabete eskas, esaten zidan Erriberako nekazari batek ez zekiela jadanik norentzat ziren maitasun handiz lantzen zituen tomateak. Lehen, ez hain aspaldi, berak eramaten omen zituen tomateak azokara,  ezagutzen omen zituen erosleak izen eta guzti; orain kamioi handi batzuk etortzen omen dira, jaso dena eta Europara. Irudi egokia, metafora baliagarria, metafora guztiek duten arriskuaz jabedun hala ere, iruditu zait Erriberako nekazariarena globalizazioa zer den adierazteko. Gu, Lizardik-eta erabilitakoa aintzat hartuz, baratzearena noski, nekazariak gara euskal kulturan; ezagutzen genuen, edo hala zela uste genuen, geure merkatua: irakurle batzuk hemen, beste batzuk han, baina orain, hala esaten zaigu, mundu osoa dugu azoka. Egokitu behar dugula, esaterik ere ez dago, mundu-azoka horretara, eta horrekin batera geure buruak prestatu kultur produktuak, tomateak bailiran, kamioietan sartu, merkatuetako hozkailuetan gorde eta gero salgai jartzera. Nire zalantza, ordea, ea hizkuntzek ongi jasaten ote duten garraioa, hozkailuetako gordealdia, eta merkatu handietako erakustaldia. Hizkuntza txikiez ari naiz, handiek, gainera botatzen zaiena botata ere, aurrera jotzeko errazago baitute bidea. Euskaraz ari naiz, nekez baino nekezago, aurrera baitoa, zahar-gazte, edo gazte-zahar, alegia Europako hizkuntzarik zaharrena eta bala ere gazteena, eta agian ahulenetakoa. Eta hala ere gurea. Fernando Savater Filosofia katedraduna Madrilgo Complutensean Kontua ez da ikustea globaliza-zioa ona edo txarra den, baizik eta ikustea hori nola erabil daitekeen onerako. Atzera bueltarik ez duen prozesua da globalizazioa. Euskal kultura tradizionalki globalizazio prozesuei lotuta egon da. Gure tradizioko globalizazio prozesu nagusia eliza katolikoa izan da; horixe izan dugu mundu guztian hedatu den elementu globalizatzaile nagusia eta, neurri batean, euskaldunek bultzatua: euskaldunak eliza katolikoaren globalizazio ideologikoaren bultzatzaileak izan dira; beraz, globalizazioa ez da arrotza euskaldunentzat. Gaur egun, globalizazioak duen alde txarrari mugak jarri behar dizkiogu: finantza-kapitalari, armen trafikoari... Globalizazioak giza eskubideen defentsa, guztientzako heziketa eta haurren babesa hartuko balitu, orduan ez luke ezer txarrik, eta ona izango litzateke kultura guztientzat. Kulturek ez dute ezertxo ere irabazten itxita egonda edo beren burua artifizialki babestuz gero; gaur egun, ordea, kulturak biziberritu egiten dira elkartrukearen bitartez. Esaterako, Bilbok asko irabazi du Guggenheimen moduko museo batekin. Gaur egun berdina edo ezberdina dena bereganatzeko gaitasuna da kultura, norberak egiten duen transformazio sortzailea, berrikuntza horiek aintzat hartuta. Globalizazioa hor dago, ezin da onartu edo ukatu, hautazko zerbait balitz bezala. Globalizazioa beldurrik gabe erabili behar da gure kulturaren alderdi humanistenen alde.   Joseba Arregi Legebiltzarkidea eta idazlea Beti beharrezkoa izan bada ere, bizi ditugun garaietan oraindik beharrezkoago bihurtu da galdera zuzen eta egoki formulatzen ikastea. Hauxe da, ene iritziz, globalizazioa eta euskal kultura elkarren ondoan jartzen ditugunean egin beharko genukeen lehen lana: galdera behar bezala formulatzen ikasi. Uste baitut erantzuna ematen basten garela pentsatuz globalizazioa zer den badakigula, euskal kultura zer den badakigula, eta uste horretan oinarrituz gure erantzuna  erraza  izan  ohi  da:  globalizazioak,  eta  honen  eragile  diren  teknologiek  kultura txikiei, gutxituei, aukera berriak eskaintzen dizkiete. Iruditzen zait, ordea, horretan gelditzea xinpleegia litzatekeela. Globalizazioa bere baitan konplexua delako. Globalizazioa ez da bakarrik bateratze indarren eta bereizkotze indarren arteko dialektika bat; edozein gizarte eta edozein kulturatan, teknologia berrien eraginez eta hauen oinarrian dagoen formalizazio eta abstrakzio indarren eraginez, horretara egokitzen diren giza esparruek hartzen duten nagusitasuna ere baita. Hau da: finantzen, merkatuaren, teknologia digitalen nagusitasuna, eta guzi horretara egokitzen den hizkuntzarena, mintzamoldearena. Horren aurrean kultura txikiek nola ulertu behar dute euren burua, nola egokitu behar dute, teknologia horietaz baliatuz, baina euren heriotza litzatekeen teknologia horiek berea duten mintzairaren mendetasunean erori gabe? Kepa Aulestia Idazlea Guri dagokigunez, kontuan izan beharko genuke merkatuen alde irekien bidez mendebaldeko demokrazien paradigma asko zalantzan jarri direla; lurraldetasunaren arazoa geometria aldakorraren itxura hartzen ari dela; denboraren neurria informazioaren hedapenaren erritmoetara makurtzen ari zaigula; ezin dugula jakin, besteak beste, zein izango den bihar edo etziko hizkuntza ezberdinen hiztunen arteko harremana. Kultura hitzak berak ere ez du gaur atzo bertan zuen esanahia. Badago mundu mailako dimentsioak beste dimentsio txikiagoen eta "naturalagoen" erantzun zuzena jasoko duelako ustea. Hala nola zurrunbiloaren artean asmatu zen globalizazioa, globalizazioaren alde hoberenak onartu eta alde okerrenei lekuan lekuko alternatibak eransteko asmoz edo. Baina, errealitatean, ez da hain erraza suertatzen globalizazioari alde on horien eta alde txarren arteko bisekzioa egitea; biak elkar lotuta baitatoz. Alderantziz, agian globalizazioa bere osotasunean onartu beharrean gaude, ipar hemisferioan bizi garenok behintzat Orain arte mugiezinak ziruditen paradigmak kolokan jarri dira. Eta jarrera erresistenteetan edo derrigorrezkotzat onartuak izan diren lanetan jardun beharrean, hobe genuke, ahal den malgutasun guztiarekin, aukerak egiten hasiko bagina. Zein dira merezi duten ahaleginak eta zein alferrikakoak; hori da geure buruari luzatuko beharreko galdera; globalizazioaren olatu erraldoiari ur azaletik ezin baitzaio aurre egin. Esaterako, gure inguruko beste edozein gizarteren aldean, euskal gizartearen ezaugarririk nabarienetako bat da hizkuntza batean gauzatutako kultura eta bizitza ez direla ezta ulergarriak ere gizarte beraren zati handienarentzat. Ezinezkoa zela jakinda ere, elebidunez osatutako gizarte elebidun bat eraikitzeko asmoa nagusitu da esandakoaren azalean. Baina "euskaraz bizi" leloari falta zaion zerbait gehitu beharko diogulakoan nago: non, zertarako, zeinekin galdetuta, denean, denetarako, denekin bihar erantzuteak gaur bertan baino itsukeria handiagoa erakutsiko baitu. Josu Amezaga UEUko irakaslea Globalizazioaz hitz egiten dugunean zehaztu beharra dago zer adierazi nahi dugun. Gizartearen esparru batean —kulturarenean, kasu honetan— mundu mailako eragina duten gertaerak nagusitzen direneko prozesuari deitu ohi zaio globalizazioa. Hau da, planetako txoko batean gertatzen denak, Aldi berean, urruneko txoko askotan du eragina. Prozesu hau posiblea da, bereziki, teknologiaren garapen eta hedaduragatik. Honda ikusita, hiru alderdi azpimarratuko ditut. Batetik, informazioaren teknologia berriek ahalmen izugarriak ematen dituzte, besteak beste, euskal kulturaren garapenerako. Sateliteen bidez munduan zehar barreiaturik dauden euskaldunak kontaktuan jarri, interneten zerbait argitaratu merkatuko balioan begiratu gabe... Etxeparek inprentaren bitartez gauzatu nahi izan zuen ametsa ("euskara, jalgi hadi plazara!") gauzatzen lagun diezagukete teknologia berriek. Bigarren alderdia, ordea, beltzagoa da: globalizazioa munduan nola garatzen ari den ikusita, ahaltsuenen boterea areagotzen ari dela ikusten dugu, ekonomian bezala kulturan ere. Kultur industriaren kontzentrazioa eta hedapena ditugu horren lekuko, eta honek nekez lagunduko diote euskal kulturaren garapenari. Hala ere, azken honi zorrotz begiratu behar diogu, ahal ditugun zirrikitu guztiak baliatzeko. Globalizazioarekin batera, eta haren ondorio gisa, maila ertaineko entitateak pisua galtzen ari dira, eta gure bizitza mutur biten artean antolatzen ari da gero eta gehiago: globala eta lokala. Euskal kulturak, lokala den neurrian, agian espazioren bat eduki lezake eskema honetan. Hizkuntzetan, adibidez, honda islatzen da ideia hau: mundu globalizatuan ibiltzeko hizkuntza bat ezarri da jadanik (ingelesa), eta beste bat behar dugu etxean ibiltzeko. Euskarak ondo bate lezake paper hori, baldin egoeraz baliatzen badakigu.