Aldizkari Digitala Hizkuntza trukeak euskara eta frantses-maila hobetzeko Uda honetan frantsesa ikasteko asmotan bazabiltza, interesgarria gertatuko zaizu Donostiako Stages Linguarium enpresaren eskaintza. Stages Linguarium Donostiako kooperatiba txiki bat da eta hizkuntza-murgiltzeak antolatzen ditu, Frantziako nahiz Euskal Herriko ikasleak harremanetan jarriz. Gipuzkoako eta Iparraldeko pertsonen arteko Hizkuntza trukeak izeneko egitasmoaren berri eman digu Iñaki Alkortak, enpresako bezero-sailaren arduradunak. Helduei zein gazteei zuzendutako programa honek partehartzaileen euskara eta frantses-maila hobetzea du helburu.     Egonaldiak eta trukeak Frantziako Provencen eta Iparraldean antolatzen dituzte bereziki. Baita Belgikan, Bruselan eta Valonian ere. Hizkuntza-ikaskuntza eredu dinamiko baten aldekoak dira Stages Linguarium-en, hori da beren apustua. Izan ere, hizkuntzarekiko esperientziak ugaltzea dute helburu; hizkuntza eta kultura lotuko dituen bizipenak areagotzea, hain zuzen ere. Hori dela eta, ikaslearen paper aktiboa berresten dute heziketa-prozesuko erdigunean kokatzen baitute. Baiona Zein adineko jendeari zuzenduta dago Hizkuntza trukeak programa? IÑAKI ALKORTA.- Adin guztietako jendeari zuzenduta dago, bai gazteei, gertutasunagatik, zeren 12-13 urtetik aurrerakoak gertu bidaltzeko aukera ematen du, guraso askoren kezka baita gaztetxoak urrutira bidali behar izatea. Asteburuetan, epe motzeko epeetan bidaltzeko aukera ematen du, Iparraldean bertan. Bestalde, heldu asko omen daude euskara ikasi nahi eta euskaldun girorik ez daukatenak beren inguruan, horientzat ere egokia da programa. Eta epeak? I.A.- Programa honetan bitartekari-lana egiten dugu guk, beste eskaintza batzuk itxiak dira, baina honetan jendea harremanetan jarri nahi dugu. Web gunean ditugu gurekin harremanetan jartzeko bideak, bezeroak nahi duenaren arabera, berarekin hitz egiten dugu eta galdetegi bat bidaltzen diogu jakiteko zer bilatzen duten programa honen bidez. Informazioa jasotakoan, saiatzen gara bere nahietara egokitzen den familia bat bilatzen. Modu hau merkeagoa da eta familiek beraiek adosten dute iraupena, zeren agian hasiera batean astebete edo gelditzeko asmoa duzu, baina gero luzatzea erabaki dezakezu, adibidez. Edonola ere, egonaldi irekiak dira hauek, ez dago epe finkorik, horregatik zehaztu behar den puntua da hori gure galdetegian: zein hilabetetan duten libre, zenbat denbora… Ezinbestekoa al da nik izena ematen badut gero prest egotea nire etxean norbait hartzeko? I.A.- Ez da ezinbestekoa, aukera daukanak egingo du, baina ez da ezinbesteko baldintza programan parte hartzeko. Ez al da zaila denen gustua egitea? I.A.- Oso zaila, baina gure helburua da jendeak zertarako ikasi nahi duen horretan asmatzea. Helburu bat izan daiteke komunikatzea, baina zertarako? Beste jendearekin, kultura desberdina duen jendearekin, harremanetan jartzeko, batez ere. Hizkuntza bat ikasi nahi duenak lehenengo unean eskolak jaso behar ditu, baina hori bizi garen lekuan bertan egin dezakegun zerbait da. Gure eskaintza zabalagoa da, haratago doa. Bigarren pausua, zailagoa dena, emateko zailtasunak ditugula uste dugu: tarte bat bilatzea dena utzi eta hizkuntza bat ikasteko, norekin, non… Ze epe da egokia honelako programei etekina ateratzeko? I.A.- Hiru aste ingurukoa izan daiteke epe polita, hori da guk udan eskaintzen duguna. Muga bat jarri beharra dago, diru-aldetik gastuak daudelako, baina hiru asteko egonaldi batean aurrerapen handia egiten da. Batzuen ustez, halere, gutxiegi da. Nola ez, ideala urtebete ematea litzateke, bertan lanean edo… Gazte-jendeak egiten du hori, ikasturte bat edo kanpoan eman ikasten, hizkuntza ikaste aldera. Informazio gehiago: www.hizkuntzegonaldiak.com/ info@stageslinguarium.com Segidan ikusgai duzun bideoan, Iñaki Alkortak berak azalduko digu zer den Hizkuntz trukaketak izeneko programa. Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] IÑAKI ALKORTA.- Beno hasteko, hori, nik uste dut, hori, komentatu behar dela nondik sortzen den ideia, ezta? Eta beno, nik hori, betidanik esan dut hori, gustatu zaizkit hizkuntzak, eta jendea eta… Eta orduan hasi nintzen, ingelesa ikasten ari nintzen, baina betidanik izan dut frantsesarekin beste… beste, ez dakit, bada… amodioko zera, harreman bat, ezta? Eta beti hori, Frantziara askotan joan izan gara eta… Baina hori: ez dakit zergatik, ez dugu inoiz ikasi frantsesa, eta duela hori, urte batzuk hasi nintzen, akademia batean frantsesa ikasten, eta han ezagutu nuen gaur egun, beno, enpresa honetan edo proiektu, nire proiektu honetan, bazkidea dudana, Dabid. Eta beno, iaz edo hasi ginen, hori, pixka bat pentsatzen a ver nola, nola landu… Ikusten genuen, hori, frantsesarekin zegoela hutsune bat, gabezia bat, jendeak interesa badaukala frantsesa ikasteko, ez ingelesarekin adina, baina bazegoela jendea. Eta gero kanpora eta, joateko eta, ez zegoela erakunderik edo enpresarik errazten zuena bidea, Frantziara joateko edo murgiltzeak egiteko, ba ia aukerarik ez zegoela. Orduan ba beno, hori aprobetxatuz, pentsatu genuen a beno zerbait egin genezakeela, ezta? Eta horrela hasi ginen, hori, biok, urtebete daramagu, eta poliki-poliki ba beno, bagoaz, bagoaz behintzat gure informazioa zabaltzen, eta beno, ni behintzat nago jendearekin eta lagunekin, eta komentatzen dudanean jendeari gustatu egiten zaio, eta orduan da, ba hori, iristea jende gehiagoetara, gure berri izan dezaten, eta beno, ba poliki-poliki, ba martxan jartzen garen, eta lortzen dugun jendea animatzea eta joatea bai frantsesa edo ingelesa, momentu honetan frantsesa praktikatzera, bere maila hobetzera, eta beno, ba, hori aprobetxatuz, ba beno hasten zara pentsatzen, zenbat, zer egin dezakezun. Orduan produktu desberdinak edo ditugu, ahalik eta jenderik gehienera iristeko. Eta azkena, atera berri dugun proiektua edo programa da hizkuntza-trukearena, eta hasieran aprobetxatuz Iparraldea hemen gertu dagoela, aprobetxatu nahi genuen hemengo jendeari aukera eman frantsesa ikasteko, eta Iparraldeko jendeari, jakinda beraien interesa ere hemen egonda, euskararekiko dagoen harremana eta, ba aukera eman hemengo giro euskaldun batean murgiltzeko aukera ematea. Eta beno hortik dator hizkuntza-trukeen programa hau, euskara eta frantsesa maila hobetzeko. Gero, denok dakigu hemengo giro soziolinguistikoa zein den, orduan ba beno, badauzkagu giro euskaldunak, giro erdaldunak… Orduan baten batek interesa izanez gero Iparraldean euskara lantzea baino gaztelania lantzea edo biak lantzea, ba beno, aukera ere zango genuen, ze, beno, azken, azken finean gure Euskal Herri honetan hiru hizkuntza ditugu, eta beno, guk uste dugu ba hiruretan edo ez dakit maisuak izan beharko genukeen, baina beno, pixka bat ba hori, saiatu, ezta? E, gauza izan komunikatzeko, hiru hizkuntzetan. Ze, ez dakit, pena, pena ematen du, askotan, Iparraldera; Iparraldera  joan erosketak egitea, edo turismo pixka bat egitera, euskaraz hasi, eta konturatu, ba inork, ia inork ez dizula ulertzen, ezta? Edo frantsesez saiatu, eta ikusi ba pentsatzen zenuena baino giro gutxiago duzula, edo txikiagoa dela zure, zure maila. Orduan, ba beno, gure, gure asmoa momentuz behintzat hori da, ba pixka bat bultzatzea hizkuntzen zera hori, ikas-prozesu hori, baina gehienbat hori, ba jendea, jendea hurbildu. Ze guk uste dugu azken, azken finean inportanteena dela hori, jendea harremanetan jartzea. Eta pena ematen duela hori, Iparraldeko euskaldunak euskaldunekin aukerarik ez izan, harremana izateko, hizkuntza ezberdinak edo denon hizkuntzak menperatzen ez ditugulako. Eta orduan, ba beno, komunikazioa edo hizkuntzak jakitea komunikatzeko bidea denez, ba beno, uste dugu inportantea dela harremanetan jartzeko jendea hizkuntzak jakitea.   