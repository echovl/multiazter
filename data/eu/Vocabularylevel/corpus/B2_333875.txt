Docutec Bullyngari aurrea hartzeko: Eman bostekoa materiala Bullyngaren prebentziorako materiala argitaratu berri du Erein argitaletxeak. DVD bat eta unitate didaktiko baten bidez DBHko ikasleak gai honen inguruan lanean jarri nahi dira; hizketan, arazoari aurre egin eta hizpide ematearekin batera, nola jokatu jakin dezaten. Materialean parte hartu duen Nuria Ruiz Cabestany zine-zuzendariarengana jo dugu xehetasun bila. Materialean adierazita dagoenez, zeu zara Eman bostekoa materiala egiteko ideia izan zuena eta zeure ardurapean egon da ikus-entzunezko materiala egitea. Zer esan nahi du honek? Jatorrizko ideia dokumental bat egitea zen eta oraindik ere bada, hori baita nire ohiko lan-esparrua. 90eko hamarkadan Ingalaterran bizi nintzen ni eta han bullynga nola lantzen zen ikusi nuen eta hemen, berriz, neurri batean behintzat, alfonbra azpian ezkutatzen zela konturatu nintzen. Horrek nire arreta erakarri zuen eta pentsatu nuen interesgarria zela gaiaren inguruko dokumental bat egitea, hitz egin zedin eta ezagutzera eman zedin, normaltasunez, baina duen garrantzia emanez, neurri berean. Herrialde nordiko eta anglosaxoietan 70eko hamarkadatik jorratu den gaia da bullynga, baina hemen ez zen lantzen. Gerora ikusi genuen helduentzako dokumental bat egiteaz gain, jakinaren gainean jarri eta informazioa emateaz gain, interesgarria zela urrutirago joan eta ikasgeletara iristea, arazoaren jatorrira, hain zuzen ere. Horrela, hil honetan aurkeztuko dugun dokumentalaz gain ikus-entzunezko materiala egitea bururatu zitzaigun, gazteei gehiago gustatu edo hobeto jasotzen duten formatua delako. Laburmetraiez gain making of-a ere erabili dugu, baliabide zinematografikoak erabili ditugu, gehiago erakarri eta hurbiltze aldera. Ikusteko garaian interesa piztea da helburu nagusia, baita eztabaida sortzea ere: ikusten dutenetik abiatuta gazteek iritzia eman dezaten, barruan daukatena atera dezaten. Bi laburmetraiek bi gaztetxoen istorioa kontatzen dute, erasoa jasaten dute eta erakargarriak dira ikusleek aztertu, hausnar dezaten. DVDarekin batera fitxak dituen Unitate didaktiko bat ere prestatu dugu. Honek guztiak kontzientzia pizteko, arazoari aurrea hartzeko balio izatea espero dugu. Zure orain arteko lana oso lotua egon da zinemagintzarekin. Orain, ordea, heziketarekin lotzen zaituen egitasmoa duzu eskuartean. Nolako esperientzia izan da? Aspalditik garatzen ari zen ideia bat zen eta beste egitasmo batzuk bukatu zain egon behar izan nuen behar bezala heltzeko. Duela hiru bat urte jarri zen martxan eta pixkanaka jo dugu aurrera. Egia da berria dela niretzat egitasmo hezitzaile bat zuzentzea, geletara begira, baina egia da, baita ere, nire lanean badudala zerbaitetarako balio duten gauzak egiteko premia. Nire lana merezi duten egitasmoak aurrera eramateko erabiltzea nahiko nuke, gizarteari begira balio erantsia izatea. Ordenari begira, zer egin duzue lehenbizi eta zer gero? Lehenbizi laburmetraien gidoien zirriborro bat egin zen eta horrekin batera kontatzen ziren istorioen gaineko unitate didaktikoa. Hortik aurrera, bi lanak batera joan zirela esan daiteke: unitate didaktikoa, batetik, eta gidoiak eta laburmetraien filmaketa, bestetik. Nola aukeratu dituzue laburmetraietan protagonista diren neska-mutilak?Hainbat eskolatan casting bat egin genuen eta lan hau egiteko aukeratu genituenak Donostiako Zurriola ikastolako gaztetxoak dira. Ez zuten sekula ikastolatik kanpoko ezer egin, baina bertan antzerki-eskola garrantzitsua dute eta esan beharra dago oso pozik egon zirela. Egia da zenbait unetan estresatuta ere egon zirela, honelako pertsonaiak antzeztu behar izateak, batez ere biktimaren paperak, estresa sortzen duelako. Hori zen gutxien erakartzen zituena antzezteko garaian, baina nik uste dut azkenean dena oso ondo atera zela. Non grabatu zenituzten irudiak? Larramendi ikastolan eta Donostiako Antigua inguruan. Zuen materiala Durangoko Euskal Liburu eta Diskoen Azokan eman zen ezagutzera. Ordutik hona zein izan da jaso duzuen iritzia? Badirudi harrera ona izan duela, baina egitasmoaren inplementazioaz hitz egiteko goizegi da oraindik. Zein hizkuntzatan emango da argitara material hau? Une honetan euskaraz ari gara banatzen, eta espero dugu gaztelaniazko bertsioa hemendik urtebetera banatzea. Batera egin ziren bi bertsioak, bai gaztelaniazkoa bai euskarazkoa. Beraz, bi hizkuntzatan grabatu behar izan zuten gaztetxoek? Bai, halaxe da. Errazagoa gertatzen zitzaien euskaraz grabatzea, egunero erabiltzen duten hizkuntza delako, baina ez zen aparteko arazorik sortu gaztelaniaz grabatzeko garaian. Zerbait aipatzekotan, gidoian zeuden zenbait hitzekin izan zuten zailtasuna, beste era batera esaten ohituta zeudelako, batez ere. Beraz, eszena bakoitza lehenbizi euskaraz eta gero gaztelaniaz grabatu zenuten? Bai, nahiz eta hemen ez dagoen horrela lan egiteko ohitura handirik. Beste herrialde batzuetan, berriz, ohikoa da. Ni Galesen bizi nintzen garaian ikusi nuen dena galesez eta ingelesez grabatzen zutela, han Back to back deitzen diote lan egiteko modu honi. Nuria Ruiz Cabestany Donostian jaio zen eta Galeseko Unibertsitatean burutu zituen Arte Ederretako ikasketak, zinegintzan espezializatuz. 1991tik 1998ra arte B.B.C. telebista-katean egin zuen lan, baita Wales, SOLO SPOT PRODUCCIONES eta PRODUCCIONES LA SEMILLAn ere, hainbat dokumentalen eta laburmetraien muntaian. Bere lanen artean, batzuk aipatzearren: "Los nuevos del bloque" dokumentala, "No mires abajo", "Moving shadows", "Solo", "Dandelion" eta "Miau" laburmetraiak eta "Viaje de ida y vuelta" luzemetraia.