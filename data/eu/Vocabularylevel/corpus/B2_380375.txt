Docutec Antiseptikoen eta desinfektatzaileen erabilera Osasun-langileek asepsia-neurri ugari hartzen ditugu infekzioei aurre egiteko. Ikusi da infekzio nosokomialak (ospitaleetan sortzen diren infekzioak) prebenitzeko neurririk eraginkorrena eskuak garbitzea dela. Zenbaitetan gai kimikoak ere erabiltzen ditugu infekzioa saihesteko; gai horien ezaugarrien eta erabileraren arabera, asepsia-maila desberdina lortuko dugu. Antiseptikoen eta desinfektatzaileen arteko bereizketa Bizia duten ehunetan erabiltzen ditugun gaiak antiseptikoak dira eta materialetan erabiltzen ditugunak, berriz, desinfektatzaileak. Beraz, zaurietan antiseptikoak erabiliko ditugu eta termometroetan eta beste hainbat materialetan desinfektatzaileak. Antiseptikoek mikroorganismoen hazkundea eta ugalketa eragozten dute; desinfektatzaileek, berriz, mikroorganismoak suntsitzen dituzte, baina ez germen guztiak. Mikroorganismo guztiak ezabatzeko esterilizazioa erabili beharko da (ebakuntza-gunean erabiltzen diren materialak esterilak izan behar dute). Antiseptiko eta desinfektatzaile erabilienak Gure inguruan antiseptiko eta desinfektatzaile ugari aurki ditzakegu eta horiek modu egokian erabiltzeko, bakoitzaren ezaugarriak ezagutu beharko ditugu. Gai kimiko horiek taldeetan sailka daitezke; erabilienak hauek dira: Pobidona iododuna eta klorhexidina antiseptikoak dira eta ez dira erabili behar materialak desinfektatzeko; alkohola, berriz, antiseptiko eta desinfektatzaile gisa erabil daiteke. Antiseptiko on baten ezaugarriak hauek dira: espektro zabalekoa izatea (mikroorganismo askotan eragina duena) efektu azkarra eta iraunkorra izatea narritagarria ez izatea eta hipersentiberatasun-efekturik ez eragitea materia organikoaren aurrean aktibitatea ez galtzea kontzentrazio txikietan eraginkorra izatea gardena izatea ere ona da gehienetanAntiseptikoen ezaugarriei begira jarrita, honakoak jakin behar ditugu: Alkoholaren efektua berehala hasten da, baina ez du irauten. Klorhexidinak 20 segundo inguru behar ditu efektua egiten hasteko eta 6 ordu irauten du. Pobidona iododunaren efektua hasteko, lehortzen utzi behar da eta 3 ordu irauten du. Materia organikoaren aurrean, alkoholak eta pobidona iododunak aktibitatea galtzen dute; klorhexidinak, berriz, ez. Alkohola sukoia da, larruazala lehortzen du eta ezin da erabili zaurietan eta mukosetan narritagarria delako. Bestalde, antiseptiko ona da larruazala osorik dagoenean erabiltzeko, hondar-efekturik behar ez denean. Pobidona iododunak larruazala narritatu eta alergia-erreakzioak eragin ditzake. Klorhexidina, berriz, ez da narritagarria eta ez du erreakzio txarrik eragiten. Klorhexidina gardena denez, zaurien eboluzioa hobeto ikustea ahalbidetzen du. Antiseptikoa emandako gunea zein den begiratu batean jakin nahi bada (ebakuntza aurretik larruazala prestatzerakoan, esaterako), pobidona iododuna erabiltzen da kolorea duelako.Azken urteotan, pobidona iododuna erabili da leku askotan eta ezin da ukatu antiseptiko ona denik, baina ikusi da klorhexidinak ezaugarri hobeak dituela. Dena dela, ez dago gai kimiko perfekturik: klorhexidina antiseptiko oso ona da, baina kontuan izan behar da xaboiarekin aktibitatea galtzen duela, argitik babestu egin behar dela eta belarrian edo meningeetan botaz gero, toxikotasuna eragin dezakeela. Beste zenbait antiseptiko   Badira beste antiseptiko batzuk gaur egun gutxitan erabiltzen direnak: Hidrogeno peroxidoa erabilgarria da germen anaerobioek eragindako infekzioa duten zauriak garbitzeko, baina kontuan izan behar da materia organikoarekin, argiarekin eta airearekin berehala galtzen duela aktibitatea. Merkurioaren deribatuek potentzia txikia dute bakterioen aurrean eta materia organikoaren aurrean ere aktibitatea galtzen dute. Zein antiseptiko erabili Erizaintzako prozedura bat egiterakoan zein antiseptiko erabili behar den jakin behar dugu; ez baita berdina zauriaren sendaketa egitea, odola ateratzea edo kateter bat jartzea. Hona hemen hainbat aholku aukera egokia egiteko: Ohiko esku-garbiketa egiteko xaboi neutroa beharko dugu; esku-garbiketa antiseptikoa eta kirurgikoa egiteko, berriz, antiseptikoa duten xaboiak. Antiseptikoa aukeratzerakoan, kontuan izan beharko da, besteak beste, larruazala osorik dagoen eta eragin azkarra edo iraunkorra lortu nahi den. Antiseptikoa erabili aurretik, larruazalak garbia eta lehorra egon behar du; garbitzeko ura eta xaboia edo serum fisiologikoa erabil daitezke. Oro har, antiseptikoak ez dira nahastu behar; efektua indartzen denean bakarrik nahastu daitezke: alkoholak klorhexidinaren eta iodoaren efektua indartzen du. Antiseptikoen prestakinak dosi bakarrekoak izatea komeni da. Antiseptikoaren potoa dosi anitzekoa bada, irekitze-data jarri behar zaie eta erabili ondoren itxi egin behar dira beti. Iraungitze-data kontuan izan behar da (zenbaitetan, lehen aldiz irekitzen denetik astebetera bota behar da prestakina). Antiseptikoaren kontzentrazioak egokia izan behar du, kontzentrazioa altuagoa izateak ez baitu esan nahi efektu handiagoa duenik (alkoholak efektu handiagoa du % 70eko kontzentrazioan % 96koan baino).       Kirurgia-gune Alkohola antiseptikoa izateaz gain, desinfektatzailea ere izan daitekeela esan dugu, baina bakarrik erabil daiteke desinfekzio-maila baxua edo ertaina behar duten materialak desinfektatzeko (termometroak eta fonendoskopioak desinfektatzeko, esaterako). Desinfekzio-maila altuagoa behar denean, beste gai kimiko batzuk erabiltzen dira: glutaraldehidoa eta azido parazetikoa, besteak beste. Hipoklorito sodikoa (lixiba) % 10eko disoluzioan desinfektatzaile oso ona da gainazalak garbitzeko. Esterilizatzeko Materialak esterilizatzeko (mikroorganismo eta espora guztiak suntsitzen dira), hainbat metodo daude; materialaren ezaugarriak kontuan izan behar dira metodoa aukeratzeko garaian (kirurgiako tresneria eta silikonazko materiala esterilizatzeko metodo desberdina erabiltzen da). Materialak ondo garbitu eta lehortu behar dira desinfektatu eta esterilizatu aurretik. Merkatuan gai kimiko ugari dago eta informazio egokia izan ezean, nahasmena sor daiteke. Osasun-langileen artean informazio argia zabaldu behar da, prozedura bakoitzean gai egokiak erabiltzeko; pertsona-pazientea-gaixoa behar den bezala zaintzeko. Mari Jose Uranga Iturriotz, Donostiako Erizaintza Eskola. EHU (Medikuntza eta Kirurgia Erizaintzako irakaslea da Donostiako Erizaintza Eskolan). ____ Nahi izanez gero, artikulu hau badaukazu bere osotasunean irakurtzerik. Horretarako, bilatzailean 380431  idatzi.