Docutec Telebista Ni, onartzen dut, telebista zalea naiz. Are gehiago, onartzen dut, eta baita aitortu ere, gai naizela arratsalde alfer horietako bat butakan bota, manta batekin estali, gaileta batzuk hartu eta telebistari begira emateko. JASONE OSORO/   Telebistarik gabeko astea dela ez du iragarri telebistak, noski. Gainontzeko komunikabideetan ere ez pentsa gauza askorik azaldu denik. Baina bai, apirilaren 25etik maiatzaren 1era bitartean telebistarik gabeko astea ospatzen da. Gaur egungo telebistari egurra emateko egunak dira. Honen harira, aste honetan egindako elkarrizketa batean galdetu didate ea telebistarik ikusi gabe emango ditudan egun hauek. Ezetz erantzun dut. Ni, onartzen dut, telebista zalea naiz. Are gehiago, onartzen dut, eta baita aitortu ere, gai naizela arratsalde alfer horietako bat butakan bota, manta batekin estali, gaileta batzuk hartu eta telebistari begira emateko, pelikula, dokumental edo txu-txumutxuetako saioei begira. Bai, dabakit ez dela ona. Tira, txarra denik ere ez nuke esango. Ze, aizue, orain gutxi, ezagun batek esaten zidan, orain kirola egiteko dagoen moda hori baino nahiago duela berak estresa kanporatzeko beste terapia bat: litxarreriak eta telebista. Hara, bakoitzak bere metodoak dituela lasaitzeko, aizue. Kirola ona da, baina gehiegizko kirolak kalte egiten du. Telebista ere berez ez da txarra, baina inolako kontrolik gabe emititzen diren saioak, bata bestearen atzetik ikustea ez da komeni. Udarari begira «bikini operazioak» deus balio ez duen bezala. Urte osoko lana da benetan eraginkorra. Eta ez negua txokolatezko opilak jaten egon eta maiatza letxugarekin pasatzea. Telebistarekin antzera. Zertarako astebe ezer ikusi gabe egon gero datozen bi asteak itsu amaitzeko arriskua badaukagu aurrez grabatutako pelikula, telesail, dokumental eta talk-showak ikusten? Portzierto, nik bai, nik beti pentsatu izan dut Sardá komunikatzaile ona dela, eta maisua. Gustuak, aizue.