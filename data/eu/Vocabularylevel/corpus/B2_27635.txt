Docutec Betiko leial Futbolzaleei buruzko artikulua. Mutiko baten aitzakian futbolzale amorratuei buruzko kritika dakar. Arantxa Iturbe Gero eta gutxiago ulertzen ditut futbolzale amorratuak. Eta gutxiago futbol-talde baten zale amorratuak. Zeren, futbolzalea benetako futbolzalea bada, alegia, hamaika gizaseme beste hamaika gizasemeren aurka baloiaren atzetik ikustea badu benetako afizio, ezinezkoa da futbol-talde bakar baten jarraitzaile izatea. Logikak agintzen du futbol-ikuskizuna gogoko duenak ikuskizunik ederrena egiten duenaren aldeko apustua egitea, eta, ez inola ere, ikuskizun negargarria eskaintzen duenaren aldekoa. Baina logikak zeresan gutxi du amorratuen zaletasunean. Logika eta amorrua ez dira ezkontzen errazak. Bederatzi urteko mutiko bat begietan malkoak dituela ikusi dut joan den asteburuan bere bihotzeko taldea galtzen ari zelako. Partida hasi aurretik urduri zegoen, bere etorkizuna jokoan balego bezala. Lehendabiziko golek (beste taldekoek bereari sartutakoek) min egin zioten. Antzemateko moduan. Sufritzen ari zen. Eta sufritzen jarraitu zuen. Galdu zuten arte. Burumakur geratu zen orduan. Lur jota. Etsita. Pena emateraino. Pena, ordea, ez zidan ematen sufritzen ari zela ikusteak, sufritzen zergatik ari zen ikusteak baizik. Zergatik, eta kolore jakin bateko kamixetak jantzita zeramatzaten hamaika lagunek ez zutelako baloia besteen porterian sartzea lortu? Zergatik, eta berak bizitza guztian lan eginda irabaziko duen diru guztia baino gehiago kobratzen duten hamaika lagunek ez zutelako irabaztea lortu? Ohituta egon behar lukeela esan nion. Beti galtzen dutela. Ez zegoen txantxetarako, ordea. Ez sufritzeko esan nion. Oraingoan galdu duten jokalari horiek berak igual izango direla hurrengo urtean beste talde batekoak eta orduan akaso irabaziko dutela. Pentsatzeko bi aldiz esan nion. Igual komeni zitzaiola bihotzeko taldea aldatzea. Hainbeste ez sufritzeko, alegia Zoroari bezala begiratu zidan. Galduta ere bere taldea beti bere taldea izango zela erantzun zidan. Harro. Beti. Eta bederatzi urteko batentzat beti izugarri da. Galdetu egin nion mutikoari, halere, zergatik sentitzen duen hainbeste bere taldea bere, jakinda diru kontua besterik ez dela taldekideak taldekide egiten dituena, bere sentimenduekin jolasean ari direla dirua egiten duten beste horiek, bera bezalako asko behar dituztela ikuskizunak aurrera jarrai dezan. Ez zidan erantzun. Bere bihotzak ez du diruaz ulertzen. Bihotza bere taldeari eskainia dauka. Eta okerrena da bere leialtasuna benetan izango dela betiko. -