Docutec Etxebizitza salgai, jabe eta guzti Deborah Hole estatubatuarrak bi gauza batera egin nahi ditu: etxea saldu eta senarra aurkitu, ahal bada, 40 eta 60 urte artekoa. Horretarako, iragarkia jarri du Interneten. Denverren (Colorado) dago etxebizitza salgai, jabe eta guzti, 600.000 dolarren truke. Deborah Hale 48 urteko bitxi-saltzaileak izan du burutazio xelebrea. Antza, ezin ei du bere kabuz gustuko bikotekidea aurkitu eta etxearekin batera bere burua "saltzea" erabaki du. Horretarako, iragarkia jarri du Interneten eta bertan zehazten ditu etxearen xehetasunak eta, baita, bereak ere. Erosleak bete beharreko baldintzak ere jarri ditu webgunean, besteak beste, 40 eta 60 urte artekoa izan beharko du. 1919. urteko eraikin handi eta dotorea da saltzen dagoena, baina Holek ezin du bertan bizi. "Arazo handi bat daukat. Ez dut etxea konpartitzeko arima bikia aurkitu. Saiakera asko egin ditut lagunen bidez edota bikotekidea topatzeko kluben bidez, baina denek porrot egin dute", aitortu du etxebizitzaren jabeak. Interneten iragartzen denez, etxeak hiru solairu ditu eta altzariz jantzita dago. Billarrean aritzeko gela, jacuzzia eta telebista ikusteko pantaila erraldoia ere baditu.