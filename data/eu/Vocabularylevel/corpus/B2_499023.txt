Docutec Klaudio Landa: "Maiteminduz gero, asko aurreratzen da" 2/4 Klaudio Landari elkarrizketa bat egitea oso xamurra da. Ez, ordea, moztea, Klaudiok adinako hitz-jarioa duenik nekez aurki baitaiteke. Oso berritsua da, hiztuna erabatekoa. Eta hizketan ari dela mugitu egiten da, altxa noiznahi, eskuak mugitu, aurpegiarekin keinuak egin. Beti umoretsu, alai eta kontu ugari kontatzeko prest. HABE.- Telebistan ateratzeak abantaila ugari izango ditu, baina bestalde anonimatua galtzea ere badakar, ezta?Klaudio Landa.- Okerrena nire lagunentzat izaten da, koadrilakoentzat. Niri ez zait arraroa egiten. Nire familiakoei, arrebari esaterako, oraindik ere arraroa egiten zaio nirekin kaletik joan eta 'ezagutzen zaitut.' entzutea. Ohitura ere bada. Hala ere, egia da eragina baduela. Adibidez, ogia erostera zoazenean, ogi-saltzaileak esaten dizu: 'atzoko kasua ikusi nuen, a ze pena, eta egurra ematen zion?... eta abar.' Baina, jendea atsegina da eta horrek zure egoa igotzeko behintzat balio izaten du. Horregatik, komenigarria izaten da lan honetan egoa oso puztuta ez izatea, gehiegi puztu daitekeelako. Eta kasu batzuetan eztanda egiten du. H.- Bai desberdinak direla azken urte hauetan Sorginen Laratzan ikusi dugun Klaudio Landa eta Esta es mi genten ikusten ari garena!K. L.- Askotan esan didate hau. Lehenengo eta behin, hizkuntza, bi hizkuntza desberdinetan ari naiz. Ikus-entzuleak desberdinak ote diren? Ez pentsa. Erregistroa, bai. Erregistro desberdineko saioak dira. Gainera, bata gauekoa da, bestea ez. Batak besteak baino umore gehiago du, batak formatu korala du, besteak aurkezle bakarra. Baina, gidoilariek egiten duten lanak markatzen du, neurri handi batean, eta perfila zehaztuta dagoelako eta esatarien funtzioak definituta. Baina, Sorginen Laratzako gidoigileek ezagutzen naute eta esaten dute 'guk hau idatziko dugu, baina gero Klaudiok egingo du.' Sorginen Laratzan nire funtzioa dibertiaraztea zen. Ni profesionala naiz eta perfil batera edo bestera moldatzea tokatu zait. Baina, nola niri egiten dudana asko gustatzen zaidan, oso pozik nago. H.- Beti zuzenean eta beti erlojuari begira. Hori ez al da oso nekagarria?K. L.- Denbora zuzendariak zehazten du. Nik belarriko zuloan aurikular txiki bat daramat eta bertatik entzuten ditut agindu guztiak. Hala ere, inoiz gertatu zait 'Isilik! Demontre! Kontxo!' esan beharra edo orain dela gutxi bezala oinekin 'takoneo' zaratatsu bat egitea jendea isiltzeko -aluzinatuta geratu ziren -. Eskuekin keinu bat egitea ere komenigarria izaten da. Beno, trikimailu asko daudela, alegia. Baina, hori debateetan gertatzen da gehienbat eta hori espektakuloa ere bada. Orain, ni bezalako berritsu bat tokatuz gero, arnasarik ere ez baitut hartzen hizketan jarraitzeko -nik esaten dut brankiak ditudala- zaila da. Baina, ikasi egiten da. Eta lasaitasunaren itxura ere eman behar da. Sorginen Laratzan, adibidez, nik gauza asko ikasi ditut saioan bertan baina, inguruan izan ditudan lankideek asko irakatsi didate, Xabier Euzkitzek asko. Adibidez, lasai egotearena. Xabier aitite da, lasaitasunaren dolmena, eta orduan, gogoratzen dut, nik uste dut hasieran izan zela, lehen urtean edo, Xabier atzeratu egin zela. Guzti-guztiak platoan geunden, 20 segundo falta ziren programaren kareta jartzeko eta Xabier ez zen agertzen. Urduritasun hori kontrolatu egin behar duzu telebistan zuzeneko saio batean, eta ezin zara urduri atera. Han atzean hekatonbea zegoen, kaosa. Erregidoreak 'Hamar!' esan zuen, eta Xabier azaldu gabe. Halako batean 'Bost!' esatean, Xabier ikusi nuen Speedy González balitz bezala. Bere lekuan jarri zen eta ezer gertatuko ez balitz bezala atera ginen. Eta horrek irakasten dizu beti-beti izan behar dela lasaitasuna. H.- Patxadaren irudiaz gain, bestelakoa ere eman behar da: janzkeraz, makillajeaz. ari gara. Jantzi horiek nork aukeratzen ditu? Zuk? Norbaitek esaten dizu zer jantzi behar duzun gaur? K. L.- Saio honetan jantzitegian gertatzen den guztiaz hitz egingo dizuegu! Esklusiban, hemen dago tomatea! Jantzitegiko alde iluna! Niri betidanik erosketak egitea gustatu izan zait, telebistan hasi aurretik. Baina, jada ez, orain nagia sortzen zait. Gaur, esate baterako, jantzitegi-froga daukat eta bat-batean maniki bihurtzen zara. Orain konturatzen naiz modeloen lana zein desatsegina den, bere alde ezatseginena zein den. Horrelakoetan, zu panpina bat bezala joaten zara, eta hantxe daude saio horretako zuzendaria, jantzitegiko zuzendaria, estilista. Eta zuk arropak janzten dituzu, erdian jarri eta guzti-guztiak zure akats guztiak aipatzen hasten dira. Hor ere ego handi xamarra izatea komenigarria izaten da, halako izaera fuertea, zeren eta hasten badira 'begira nolako ipurdia, zer tripatzarra, hemen gaizki.' Azkenean lan mekanikoa da. Nik ez dut nire burua ikusten. Normalean kamerinotik atera aurretik esaten duzu 'zer horterada', zure iritzia ematen duzu. Baina, zuzendariak eta estilistek markatzen dute. Logikoa da, baina beraiek nahi dutena aurkezlea gustura egotea da. Behin gogoratzen dut diseinatzaile handi batek egindako trajea, polita zena, jantzi nuen. Baina, izugarrizko mina egiten zidan. Jaka estua eta armatua zuen. Nik uste dut alanbreak zituela edo ez dakit zer zen eta izugarrizko mina ematen zidan. Mehe-mehe ateratzen nintzen. Beltza zen, puntu batzuekin, oso polita. Baina, aurkezteko ez zen batere egokia. H.- Hedabideetan bi hizkuntzetan duzu eskarmentua: euskaraz eta gaztelaniaz. Zeure hizkera batean eta bestean aztertu al duzu? K. L.- Nik uste dut telebistan edo irratian lan egiten dugunontzat oso garrantzitsua dela geure burua ikustea, nola egiten dugun, akatsak zuzentzeko. Nik egunero egiten dut. Egunero egindako programa ikusten dut eta gero, gainera, komentatu egiten dugu. Hori oso komenigarria da. Lotsa galdu egin behar da, eta gainditu ondoren, ikuspegi profesionaletik ikusten duzu. Nik autokritika betidanik egin dut eta gustatzen zait. Ingurukoen kritika? Egia esan, batzuen kritika kontuan hartzen dut, zeren badakit oso profesionala dela, 'ez dut uste oso ondo egin duzunik.'. Zuk zeure burua kokatzen duzu eta bai. Nik lanbide honetan egunero ikasten dut -eta ez da txorrada bat, ez da topikazo bat-. Zeure burua ikusita edo entzunda ikasi eta buelta eman, eta autodisziplina. Adibidez, Xabierrek eta biok beti izan dugu oso harreman pertsonal ona, lagunak garelako. Lanari esker lagunak gara, eta, beste alde batetik, berak euskara ondo menperatzen du, erregistro asko erabiltzen ditu: asko daki gure aititek. Orduan, gure aititek maisuaren papera egiten du eta irakatsi egin dit asko. Baina, onena da bera entzunda nik asko ikasi dudala, nire euskara-maila berari entzunda asko hobetu dudala. Gainera, berak aitortu zidan bilakaera nabaria izan dudala Sorginen Laratza hasi zenetik. H.- Ez da bakarra. Jende gehiagori ere entzun diogu hori. K. L.- Bai, eta pozten naiz. Nik uste dut logikoa eta beharrezkoa dela alderdi hori zaintzea. Baina, bai, gustatu zait, bera ondoan izanda asko ikasi dut. Eta ez bera bakarrik, Estitxu Fernandezekin egotea. Nik uste dut gainera Xabirekin gauza naturala izan dela, ikasketa-prozesu bat izan da, baina oso naturala. Edozein kasutan, eta nik uste dut gure artean ikasketa-prozesu horretan oso inportantea izan dela ere gure arteko harremana, bideratu edo ahalbideratu egin duelako. Konplizitatea genuen eta harreman ona daukazunean, askoz ere errazagoa da 'aizu, gaizki egin duzu' esatea, zuzentzea. Xabierrekin ez dut zuzenketaren sentsazio hori izaten. Horregatik, nik beti esaten dut -ene! gero gure aititetaz esaten dut baina, ni ere txotxeatzen hasi naiz- hizkuntza bat ikasteko oso inportantea dela harremana. Eta orain, hizkuntzak ikasteko nire metodologia aurkeztuko dizuet! Nik, esate baterako, Frantziakoa zen pertsona bat ezagutu nuen, baina nik frantsesez ez nekien. Orduan, bi pertsonen arteko harremana izateko, eta badakigu maitasunaren hizkuntza nazioartekoa dela, baina bizitzan, egunero beste hainbat zeratan hitz egin behar duzu. Aizue! zenbat frantses ikasi dudan! Pila bat, idatziz ez baina. Orduan horrekin zer esan nahi dudan? Nik uste dut hizkuntzak ondo ikasteko maitemindu edo harreman estu bat izan behar duzula, asko aurreratzen delako. Imajinatzen duzue? Frantziara joan bere lagunak ezagutzera eta Klaudio Landa isilik! Eta esaten nion neure buruari 'Aizu, Klaudio, zer edo zer egin beharko duzu hemen, zeren bestela mutu geldituko zara eta ezinezkoa da, lehertu egingo zara'. Eta jakina, hitz egiten hasten zara lotsarik gabe. Nik lotsa badaukat, baina gutxi. Baina, bai, nik uste dut harremanak oso garrantzitsuak direla. Xabier Euzkitze eta nire arteko kasuan, esate baterako, nik eskertu behar diodan gauza da hori: asko irakatsi didala, nik asko ikasi dudala bere ondoan, eta pozik nago. Eskerrik asko, Xabi! Eskerrik asko! aitortzen dut. Motz-motzZein duzu telebistako saiorik gustukoena? Deskonektatzeko Sexo en Nueva York asko gustatzen zait. Eta Mundo.com, nire lankide den Mirentxu Purroyren saioa asko gustatzen zait. Ba al duzu zaletasunik? Zinea, lagunekin egotea, ondo jatea eta lagunarekin ondo egotea. Biziorik? Esan daitezkeenen artean, erretzea edo Arabako Errioxako ardoa edatea. Zein zozoa naizen, ez? Igual beste gauzaren bat bai. Baina, ez dut esango. Zein da esku artean duzun liburua? Fernando Olmedaren 'El látigo y la pluma', Espainiako diktaduran homosexualek jasandako oinaze eta problemei buruzkoa. Baina, aitortu behar dut ez dudala denbora handirik hartzen irakurtzeko. Arropa kontuetan diseinatzailerik gustukoena zein duzu? Oso ondo egongo litzateke diseinatzaileei ez diedala jarraitzen esatea baina, egia esan, Paul Smith britainiarra asko gustatzen zait. Musika-talde bat: Niri Brasileko musika asko gustatzen zait, Carlinhos Brown, adibidez. Akats bat: Berritsua naizela. Gehiago dauzkat, baina. Animaliak gustuko dituzu? Katu bat daukat etxean. Ez dakit ez ote nintzen faraoia izango aurreko bizitza batean edo. Zein da gustukoen duzun aktore edo aktoresa? Asko daude, baina Diane Keaton asko gustatzen zait eta urteekin asko irabazi du. Jack Nicholson ere bai. Zure hizketa-saio luze eta berritsu horietan, ba al duzu askotan errepikatzen duzun molderen bat edo? Eske, hori, eee, eske, aber. Zinta berriz entzun eta ikusiko duzu! Baina, 'nolabait'en aroa ere izan nuen. Xabier Euzkitzek ohartarazi eta 'nolabait' hori zuzendu egin nuen. Transcription:[+] Transcription:[-] Klaudio Landa- transkripzioa (1) K. L.- Gauza bat aitortuko dizut, beno, lehenengo eta behin, bi gauza aitortuko dizkizut: zernolako txapa sartzen dudan, gustatzen zait hitz egitea pila bat, berritsua naizela alegia, eta gero beste gauza bat, daukat izugarrizko zorte ona. Nik nahi dudana egiten dut eta gainera ordaintzen didate. Nik txikitatik hau nahi nuen, gainera ni familia bateko txikiena naiz, anaia txikiena. Eta jada ikusten zen, txikiena "el artista", beti abesten, antzerkiak egiten. Ikusten zen. Eta nik uste dut patuak edo destinoak asko markatzen duela, budista ez naiz, egia esan, Richard Gere-ren antzekoa banaiz baina budista printzipioz ez, baina patuan sinesten dut, eta nik uste dut jada Klaudio Landaren patua idatzita zegoela, bizitza idatzita dagoela eta argi zegoela.