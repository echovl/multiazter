Docutec Gazte News, gazteentzako aldizkari berria Eusko Jaurlaritzak aldizkari bat argitaratu berri du Gazte-txartela duten gazteentzat. Gazte News aldizkari berriak hainbat informazio eskainiko die 26 urtetik beherakoei, txartelak eskaintzen dituen abantaila eta deskontuei buruz. Gazte News aldizkaria Gazte-txartela Euro<26 duten titularrei dago zuzenduta, eta gazteei txartelak hainbat alorretan eskaintzen dituen abantaila eta deskontuei buruzko informazioa ematea du helburu. Txartelak eskaintzen dituen abantailak argi eta zabal komunikatzeko beharrari erantzuten dio Gazte News aldizkariak. Izan ere, eskaintzen dituen aukerak erabiltzaileek ezagutzen dituztenak baino askoz zabalagoak dira: deskontuak aisian, modan eta prestakuntzan; beherapenak bidaia, aseguru eta gidari-eskoletan. eta aldizkarian aldiro-aldiro zehaztuko diren hainbat eta hainbat zerbitzu. Doakoa eta espezializatua Aldizkaria doan banatuko da unibertsitate, institutu eta gazte-zentroetan. Zenbaki bakoitzak eduki berezia izango du urtaroaren arabera. Lehenengo zenbakiak, neguan argitaratu zenez, elurrari buruzko atal berezi bat izan zuen eta, bertan, Espainiako eta Europako eski-estazioetan egiten diren deskontuen berri eman zen. Horretaz gain, hainbat informazio eskaini du beka, estreinaldi, ikasketa-bidaietarako eskaintza eta abarri buruz, eta elurrarekin edo ikasketekin zerikusia duten artikuluak argitaratu dira. Eskaintza bereziei buruzko atal bat ere badu, bidaia, optika, gimnasio, arropa-denda eta abarretako deskontuen berri ematen duena. Eskaintza berezien atala hurrengo zenbakietan ere izango da, baina gainerako artikuluak aldatu egingo dira urtaroen arabera. 17 urteko txartela Duela 17 urte, 1987an, sortu zuen Eusko Jaurlaritzak Gazte-txartela. Eusko Jaurlaritzaren ekimen hau sortu zenetik, Gazte-txartelaren jabeak agiriak eskaintzen dituen onurez balia daitezke eta, beraz, diru-abantailak izango dituzte kultur ondasun eta ondasun materialak erabiltzean. Txartela bizi-kalitatea eta aisiaren erabilera hobetzeko atera zen eta, gaur egun, filosofia berberari eusten dio. Gaur egun, 40.000 gaztek dute txartela Euskal Autonomia Erkidegoan. Ekimena 14 eta 25 urte bitartekoei dago zuzenduta eta, ateratzeko, nahikoa da www.gazteaukera.net atari gaztean sartzea edo Euskadiko Kutxako edozein sukurtsaletara jotzea. Hamar bat euro balio du eta lau urteko iraupena du. 