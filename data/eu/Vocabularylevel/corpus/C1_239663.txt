Docutec Jabeetako batek igogailua ordaindu nahi ez Igogailurik gabeko etxe batean lehen solairuko batek ez du bere zatia ordaindu nahi, eta ea uko egin diezaiokeen ordaintzeari galdetzen dio legelariari. Igogailurik ez daukan eraikin bateko behe solairuan (lehen solairuko altueran) daukat etxebizitza. Igogailua instalatzeko aukera aztertzen ari dira. Ene etxebizitzan sartzeko 13 eskailera-maila ditut eta, igogailu hori martxan jarrita, zortzi maila igo beharko nituzke, geldialdiak solairuen artean egingo lituzkeelako. Bestetik, ene etxebizitza da ganbararik ez daukan bakarra. Aparatua instalatzeari ez diot uko egiten, niri legokidakeen zatia ordaintzeari baizik, Jabetza Horizontalaren Legeko 11. artikuluan oin hartuta. Gastu hori ordaintzeari uko egin al diezaioket? Proposamena, ezintasun fisikoa nozitzen duela argudiatu duen auzo batek egin du. Auzo horrek ezintasuna egiaztatzen duen osasun-agiria ekarrita ere, uko egin ahal niezaioke ordaintzeari? Eraikinetan igogailuak instalatu ahal izateko, jabeen eta partaidetza-kuota guztien bostetik hiruk aldeko botoa eman behar dute, eta jabe guztiek ordaindu behar dute faktura, baita erabakiaren kontrakoek ere. Horixe da epaitegietako irizpide nagusia —nahiz eta ez guztiena ez izan—. Igogailua, ezinduen integrazioa errazteko, eragozpen arkitektonikoak gainditzeko jartzen denean, aski da partaidetza-kuoten gehiengoa ordezkatzen duten jabeen gehiengo soilaren aldeko botoa, nahiz eta titulua edo estatutuak aldatu. Akordioa denentzat izango da loteslea, eta, gainera, obra beharrezkoa eta exijitzeko modukoa denez, guztiek ordaindu behar dute. Horrela agintzen dute elkartasunezko eta ezinduak babesteko eta integratzeko arrazoiek. Epaitegi Gorena, 1997 urtean, Espainiako Konstituzioan oinarritu zen, jabetzaren funtzio soziala ezarri eta botere publikoen esku uzteko ezinduen babesa, Estatu espainiarrak ere onartu baitzuen Nazio Batuek 1975eko abenduaren 9an onetsitako Pertsona Gutxituen Eskubideen Adierazpena. Etxejabeak bere ezintasunaren aitorpen ofizialik ez duenean ere, frogatzen badu mugitzeko zailtasunak dituela, beste horrenbeste aplikatzen da. Legezko formaltasun guztiak betetzen badira, etxejabeak ordaintzera behartuta dago, baina, hala ere, ados ez badago, erabakiaren kontra egin ahal izango du. Aukera bat izan liteke Jabeen Batzordearekin kontribuzioan beherapen bat negoziatzea. Azkenik, honelakoetan komeni izaten da abokatuarengana jo eta informazioa jasotzea igogailua instalatzeko dirulaguntza publikoak lortzeko aukerez.