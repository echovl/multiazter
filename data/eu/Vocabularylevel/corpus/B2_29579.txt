Docutec Itzultzaile hobeak dauzkagu idazleak baino Josu Zabaletak egindako itzulpenari esker "Sei pertsonaia autore bila" lana kaleratu dute elkarlanean Alberdaniak eta Elkarrek. Euskarara itzulitako literatura unibertsalak ez du etenik. Luigi Pirandelloren "Sei pertsonaia autore bila" antzerki lanaren itzulpena argitaratu dute Alberdania eta Elkar argitaletxeek koedizioan. Itzulpen lanei lotua betidanik bizi izan da Lur Hiztegi Entziklopedikoaren zuzendari izandakoa, eta gaur egun Rosetta Testu Zerbitzuak Donostiako bulegoan dihardu lanean, idazketa, zuzenketa, itzulpen eta testu informatika lanetan. Hilabete gutxitan bi itzulpen liburu kaleratu dituzu: "Lorategi beldurgarriak" eta oraintsu "Sei pertsonaia autore bila". Nola sortu zitzaizun horien itzulpena egiteko aukera? Lehenengoa Erein argitaletxeak eskatu zidan, enkarguz egindako lana da, ikaragarri gustura egindakoa gainera; hain liburu laburrean mezu benetan mamitsua lantzen delako. Frantzian azkenaldian gehien saldutako liburuetakoa da, eta Michel Quint idazlearen biografiaren kutsu handia duen liburua da. Hain zuzen, haren aita eta aitona soldadu izan ziren XX. mendeko bi gerra handietan eta oroitzapenetan murgildutako istorioa da funtsean. Egoera extremo batean giza balioak nola jokatzen diren, noraino iristen diren azaltzen da bertan, eta hori inoiz ez dela ahaztu behar alegia. Alderdi horretatik oso istorio lotua da, oso orri gutxitan kontatuta ere oso aberatsa da. Pirandello, berriz, nola ezagutu zenuen, haren obra itzultzen animatzeko? Gaztetatik ezagutzen nuen, garai batean antzerki asko irakurri nuen eta, Europako lanak batez ere. Pirandello geroztik neukan irakurrita. Orain dela 30 urte inguru Espainiako Telebistan antzerki lan asko ematen zituzten, eta lan hau bera ere eman zuten. Antzerkia telebistan ikusita, gero irakurtzeko ohitura zegoen; orain galduta dago antzerkia irakurtzea. Literatura Unibertsala bildumarako Itzultzaileen Elkarteak, beste hainbaten artean, Pirandelloren "Sei pertsonaia autore bila" itzultzeko proposatu zuenean, zerrendan ikusi nuenean, haren lanaren zati baten itzulpena aurkeztu nuen eta niri eskaini zidaten azkenean lan honen itzulpena burutzea. XX. mendeko antzerkiaren historian zergatik da hain liburu garrantzitsua itzuli duzun azken hau? Liburu klabea da, antzerkiaren iraultza bideratu zuelako. Sekulako iraultza literaturan bakarrik ez, beste gauza askotan ere gertatu zen lehenengo gerratetik bigarrenera bitartean. Literatura egiten hasi ziren literaturaz, antzerkia egiten antzerkiaz. Antzezleak eta pertsonaiak nahasten dira; pertsonaiak azaltzen dira, izan nahi dutela esanez gainera. Pertsonaia hauek antzezten direnean ez dira osorik betetzen. Pertsonaiak antzezleari esaten dio ez duela berea ongi egiten. Izugarrizko eztabaidak eta iskanbilak sortu zituen bere garaian liburu honek. Garaiotan zertan aldatu da itzulpengintza? Itzulpenak egiteko modua aldatu da batez ere, eta itzulpenaren inguruko egoera. Esate baterako, euskara aldatu da. Ikaragarri definitu da eta askoz ere tresna hobeak dauzkagu. Hogei milatik gora hitz daude dagoeneko definituta, Lur hiztegia egiten hasi ginenean bi mila inguru besterik ez ziren. Naturaltasunezko bideak hartu ditu euskararen normalizazioak azkenean. Gaur egun askoz hobeto idazten duen jendea dago. Literatur itzulpena ere askoz zabalagoa da, hizkuntz ereduak asko aberastuz doaz, zurruntasun batetik atera gara eta askoz hizkera malguagoa erabiltzen da. Itzultzerakoan horrek badu eragina, maila hobetuz doa, adierazmoldeetan eta komunikagarritasunean batez ere. Gaur egun, hizkuntzaren erabilera trebeena seguruenera itzultzaileetan aurkituko dugu. Oro har, itzultzaile hobeak dauzkagu idazleak baino, eta normala da horrela izatea. Itzultzaileak nolako prestakuntza behar du? Donostiako Martuteneko Itzultzaile eskolako irakasle izan nintzen garaian liburu bakan batzuk baino ez ziren itzultzaileak prestatzeko. Literatura gutxi zegoen itzulpenari buruz; asko teorizatu eta idazten genuen, nola ikasten den itzulpena, zein den itzultzeko trebakuntza... Ez zegoen definituta orduan, jatorrizko testua eta itzulpena konparatu egiten zen, besterik ez. Arituaren poderioz ikasten da ofizioa, beraz. Itzultzaile batek bizimodua atera nahi badu asko itzuli behar du, eta azkar gainera. Trebatuta egon behar du, mezu batzuk era batera entzun eta horiek bere hizkuntzan beste era batera esateko, transformatzeko. Idazleari ere ideiak bururatzen zaizkionetik idazten dituen arte antzera gertatu ohi zaio. Askotan egokitu beharrean izaten ditu mezuak bere hizkuntzaren barruan ere. Gauzak beste modu batera esatea da azkenean itzultzea. Itzultzerakoan zer da zailena? Bi gauza batez ere; batetik, jatorrizko testua irakurri ondoren haren eskema hartu eta bururatzeko mekanismoak sortzea; askotan halako testua hartu eta lehenengo burutazioa zera izaten da: ni ez naiz gauza testu hau itzultzeko! Bestetik, testu hori besterentzea; jostun lanak beharrezkoak dira askotan, testutik ez baitaukazu gehiegi urruntzerik ere. Itzulpena prozesu kreatiboa da? Baditu kontrolak edozein langintzak bezala, baina emaitza sorkuntza lana da, poliki-poliki doana gainera. Buelta asko eman behar dira askotan ideien inguruan. Egia da idazleak nahi duen guztia alda dezakeela, itzultzaileak ez bezala; baina sortzailea ere bada itzultzailea. Itzultzerakoan beti zuzentasunaren mendean lan egin beharra, ez al da nekeza gertatzen? Alderantziz, egina dagoen gramatika maila bateraino bakarrik baitago eginda. Zuzentasun gramatikala oraindik ez dago guztiz definituta. Baina testuetan dugu gramatikarik argiena, definituta ez badago ere. Bestalde, euskarazko testu asko, euskara hutsezkoak ere, itzulpen egoeran eginda daude. Hartzen den informazio asko gaztelaniaz dago. Gaztelaniaz gaizki dauden moldeetatik oso hurbil gabiltza gainera. Oraindik zuzenketa beharrean dira itzulpen lanak, euskarak bere nortasuna baldin badu bere autonomia izan behar du. Bilatu behar dira non diren hizkuntzen arteko korrespondentziak, eta ez dira zuzenekoak, paraleloak. Euskara egokitzea ez da gaztelania ahaztea, baina euskarak bere autonomia behar du. Zuzentasun gramatikala gorde behar da, baina gramatika ez dago maila horietaraino definitua.  