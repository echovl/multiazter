Docutec Analfabeto eskolatuak Ordenagailua da XXI. mendean analfabetoen eta letratuen arteko aldea bereizi duena. Analfabetismo eredu berri horri, berriz, analfabetismo teknologikoa edo ziberanalfabetismoa ere deitu diote pentsalari eta autore askok.º Gaur eskolatua ez dena bihar izan daiteke, analfabetismo teknologikoa ezkutuan egon daitekeelako, harik eta inguruan aldaketak agertu arte. «Etorkizunean, argazki kamerak erabiltzen ikasten ez dutenak izango dira analfabetoak». Laszlo Moholy-Nagy argazkilariak 1936an egindako iragarpena, gerora Kodaken eskuliburu gehienetako epigrafe bihurtu dena, motz gelditu da askoren ustez. Hitzez hitz hartuta, Moholy-Nagyrek huts egin zuela esango dute batzuek, egungo kamerekin nola-halako argazkiak egitea zaila ez dela arrazoituz. Autore askok, baina, arrazoia emango liokete hungariarrari, XXI.mendean teknologia berriak erabiltzen ez dakiena irakurtzen ez dakiena bezain galduta dagoela argudiatuz. Hala, autore askoren arabera, irakurtzen eta idazten ez dakitenei 800 milioi pertsona inguru munduan, eta horien %15 herrialde industrializatuetan, Hezkuntza, Zientzia eta Kulturarako Nazio Batuen Erakundearen arabera egunetik egunera berritzen doazen teknologia berrien gurdira igo ez direnak gehitu zaizkie, garai berriko analfabetoak, alegia. Horien iritziz, bereziki argazki kamerak barik, ordenagailua da XXI. mendean analfabetoen eta letratuen arteko aldea bereizi duena. Analfabetismo eredu berri horri, berriz, analfabetismo teknologikoa edo ziberanalfabetismoa ere deitu diote pentsalari eta autore askok. Hasieran, irakurtzen, idazten eta matematikako arau funtsezkoenak ez zekizkitenei deitzeko erabiltzen zen analfabeto berba. Gerora, analfabeto funtzionala terminoa sortu zuten, irakurritakoa ulertzeko eta zentzuz idazteko gai ez zenari deitzeko. Hezkuntza, Zientzia eta Kulturarako Nazio Batuen Erakundeak bereizita eman zituen Alfabetatzearen Nazioarteko Egunean irailaren 8a batari eta besteari zegozkion datuak esaterako. Bestalde, analfabetismo kulturalaz ere luze hitz egin dute zenbait autorek. Diane Ravitch eta Chester F. Finnek adibidez, idazten eta irakurtzen jakinda ere analfabetoa izan zitekeela zioten Zer dakite 17 urteko gure gazteek liburuan. Lehen Mundu Gerra noiz izan zen kokatzen ez zekitenak edo Europako mapan Frantzia kokatzen ez zekitenak ere beste zenbait bezain analfabetoak zirela zioten haiek, adibidez. XXI. mendeko analfabetoez ari ziren haiek ere. GUTENBERGEN UNIBERTSOTIK HARATAGO Horren harira, ekonomia irakasle askok diote gaur izan ezta ere, bihar edonor izan daitekeela analfabeto. Hala dio Eduard Puncet ekononomia irakasleak ere. Epe laburreko etorkizuna «aldakorra, zorabiagarria eta oso zorrotza» izango zela esan zuen Eduard Puncetek. Garai batean ikasitakoa ezerezean gelditu zitekeela berritu eta eguneratu ezean. Beste modu batera esanda, bizi osorako lanposturik ez zela izango zioen Puncetek, ezta betiko perfil jakin bat ere. Punceten antzera, beste autore askok ere, teknologia berrietara egokitzen ez dena besteen azpitik egongo dela diote, hizkuntzak menderatzen ez dituenaren antzera, edo muturrera jota, irakurtzen eta idazten ez dakitenen pare. Analfabetismo teknologikoa beraz, ezkutuan egon daiteke urtetan eta inguruan aldaketaren bat izaten denean agertu, bat-batean, ezustean. Hori da autore gehienen iritziz, XXI. mendeko analfabetismoaren ezaugarri nagusiena. Horren harira, sistema elektronikoak erabiltzen ez jakiteagatik lantokian atzera gelditu diren beharginak edo posta elektronikoa erabiltzen ikasi ez duten ikasle nahiz irakasleak aipatzen dituzte gehienek. Emilia Ferreiro Mexikoko Institutu Politeknikoko Cinvestav ikerketa zentroko kidearen esanetan, letratuen eta alfabetatugabeen arteko aldea handiagotzen dute teknologia berriek eta bereziki ordenagailuak: «Batzuk ez dira egunkariak irakurtzera iritsi, ez dira liburuetara eta liburutegietara iritsi eta beste batzuk hipertestuen atzetik dabiltza, mezu elektronikoak bidaltzen dituzte eta existitzen ez diren liburuen orrialde birtualen atzetik dabiltza. Guternbergen unibertsora iritsi direnek berritu beharra dute, baina zer egin iritsi ez direnekin?». Haren esanetan, analfabetismoa «deskonektatuta bizitzea» da egun.Aurrekoarekin lotuta, baina, beste bigarren ezaugarri bat ere aipatzen du Merce Gisbert Rovira i Virgili unibertsitateko pedagogia irakasleak. Gisbertek dio, biztanleria zahartuz doan bezala, teknologia gaztetuz doala. Hau da, ezagutzak berritzearen alde egiten duen biztanleria aktiboaren tasa eta ezagutza berrien agertzea proportzionalki kontrakoak direla. AMILDEGIA ZABALTZEN Adierazpen horrekin ez datoz guztiz bat, ordea, Jose Ignazio Armentia Euskal Herriko Unibertsitateko irakaslea. Armentiak Berriari onartu dionez berak uste baino adineko jende gehiagok hartzen ditu, esaterako, Interneten nabigatzen ikasteko eskolak. Zuzenean analfabetismo teknologikoaz galdetuta, bestalde, Armentiak dio ordenagailua erabiltzen jakiteak edo nabigatzen jakiteak ez dakarrela jakintzaren areagotzea: «Irakurtzeko edo idazteko ohiturarik ez duenak nekez erabiliko du Internet. Euskarri multimediatikoa dela diote askok, baina, egun testua da nagusi sarean». Nolanahi ere, autore gehienak bat datoz garai berriko analfabetismoak eta betikoak antzeko dituzten ezaugarriak aipatzean. «Betikoarekin gertatzen zen antzera», analfabetismo teknologikoa ere askoz nabarmenagoa da hego hemisferioan iparrean baino, eta era berean, emakumezko analfabeto gehiago dago gizonezkoak baino. Analfabetismo teknologikoaren atzean herrialde pobreen eta herrialde aberatsen arteko aldea dago. Bi datu. Txinan, Internet erabiltzen dutenen %50ek goi mailako ikasketak dituzte; Bangladeshen, bestalde, herritarren erdiarentzat, ordenagailu bat erostea zortzi urteko soldata horretan erabiltzea esan nahi du. Estatubatuar batek, berriz, hilabeteko soldata nahikoa du ordenagailu bat erosteko.