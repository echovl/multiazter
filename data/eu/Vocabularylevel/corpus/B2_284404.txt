Docutec Xabier Mendiguren Elizegi: "Informatikaz oso gutxi jakinda ere sor daiteke blog bat" Blog bat eguneroko birtual bat da. Blogari batzuk bere kasa aritzen dira, baina beste batzuk elkartu egiten dira blog-komunitate edo elkarte bat sortuz. Xabier Mendiguren Elizegi idazleak iazko udan sortu zuen bere bloga, eta ia egunero idazten du zerbait. Nahiz eta urtebeterako sortu, segitzen du bertan idazten: http://www.eibar.org/blogak/mendiguren. Blog horretako testuekin "Egunen harian" (Elea, 2005) liburua ere argitaratu du. Beraz, bi hizpide izan ditugu beasaindarrarekin. HABE.- Bloga sortzeko proposamenari zergatik esan zenion baietz? XABIER MENDIGUREN ELIZEGI.- Luis Fernandezek zirikatuta hasi nintzen, eta gustatu, eta segitu. Egunerokoa den aldetik, honen aurrekari gisara ikusten ditut Sarrionandiaren "Ni ez naiz hemengoa" eta Txilikuren "101 bat gau". Aldea, bat behintzat, nirea Interneterako idatzi dudala. H.- Zure blogeko testu horietako batzuk Interneten soilik irakur daitezke oraindik ere. Liburuan irakurgaiaren izenburua azaltzen da... X. M.- Ez nuen liburua orrialdez josi nahi. Hiru eratako irakurgaiak utzi ditut ia sartu gabe liburuan. Nik editore lana egiten dut, liburu bat argitaratu du ELKAR-ek eta nik zerbait idatzi dut horretaz. Horrelako batzuk badira "Egunen harian"en, baina beste batzuk blogean bertan geratu dira. Eta hor geratu dira, baita ere, irakurgai akademikoak, hitzaldiak eta. Baita poema batzuk ere, liburuaren tonu orokorrarekin oso bat ez zetozenak. Kazetaritza ote da? H.- Liburuan diozu "orraztu" gabeko testuak direla blogean jarritakoak. Gogorra izan behar du zu bezalako editore batentzat ez orrazte hori. X. M.- Neurri batean bai, ni zorrotza naizelako besteekin, eta horrenbestez, saiatzen naiz zorrotza izaten neure buruarekin. Hemengo lan hauek presaka idatzitakoak dira, eta nik neure lana daukat, eta neure lanari kendutako tartetxoetan idatziak dira, di-da. Hala ere, ni pozik geratu naiz. Formatua ez da egokia sakontasun handiegitan sartzeko, eta gehiago dauka kazetetako iritzi-artikuluekin zerikusia. H.- Antton Olariagaren gisara irudikatzen zintudan, egunero, komiki-tira egin behar, eta gai asko aukeran... X. M.- Gustatzen zait konparaketa. Horrelako zerbait izan da, bai. Normalean ez naiz ibili gai bila. Ikusten edo irakurtzen ditugunetik zerk ematen dit hizpidea? Batzuetan hori egin dut, edo ordenagailuko karpeta batean ere baditut gordeta balizko gaiak. Askotan horien beharrik ere ez dut izan, bezperan zerbait otu, idatzi eta kito. Baina, karpeta, presente beti. H.- Liburuan diozu zeure burua aro digitalean baino Gutenberg-en aroan ikusten duzula. Hori horrela izanik, ze abantaila ikusten dizkiozu Interneteko eguneroko hauei? X. M.- Arinak dira: azkar idatz daiteke, eta berehala argitaratu edonoren bistan utziz. Aldiberekotasun hori ona iruditzen zait, arriskuak arrisku. Arriskua da esatea, "hau ez nuen esan behar, eta idatzi dut bada, nik. Eta norbait mintzen bada?" Gertatzen da, bestalde, idaztearen demokratizazio bat. Blog batean elkarren pare egon daitezke Anjel Lertxundi eta beste edonor, eta norberaren baitan dago batean klik egin ala bestean, ala bietan. Eta gero beti dituzu dozena batzuk jarraitzaile zeuk idatzitakoa egunero irakurtzen dutenak, eta gero badira batzuk, agian egunero irakurri ez, baina noizean behin zerbait erantzuten dutenak, eta erantzunen zerrenda ere blogean bertan dago. Seguru asko egongo da modua jakiteko zenbat jende sartu den blogean, kopuru zehatza, baina nik hori ez dakit. "Animatzen, zirikatzen, zoriontzen, kritikatzen zaituzten bi edo hiru lagunen akuilua hobea da zenbait zerotako zifra baino" H.- Beraz, nolabaiteko feedback-a bada zu eta irakurleen artean. Hartzen al duzu astia erantzunak irakurtzeko? X. M.- Esan izan da feedback sendoagoa lortzeko erantzunei ere erantzun egin behar zaiela, baina nik ez dut horretarako astirik, baina irakurri egiten ditut erantzunak. "Zenbat entzule behar ditu gure banidadeak? irakurgaian diot: " Seguru asko irakurleen kalitatea inportanteagoa da zenbaki hutsa baino. Animatzen, zirikatzen, zoriontzen, kritikatzen zaituzten bi edo hiru lagunen akuilua hobea da zenbait zerotako zifra baino. Beharbada horrexegatik daude boladan ordenagailuko txoko hauek. Nahiz eta jakin, kaierak eta bitakorak ugaldu ahala, beharbada gutxiago izango direla norberari kasu egingo dioten irakurleak". H.- Beraz, nolabaiteko feedback-a bada zu eta irakurleen artean. Hartzen al duzu astia erantzunak irakurtzeko? X. M.- Esan izan da feedback sendoagoa lortzeko erantzunei ere erantzun egin behar zaiela, baina nik ez dut horretarako astirik, baina irakurri egiten ditut erantzunak. "Zenbat entzule behar ditu gure banidadeak? irakurgaian diot: " Seguru asko irakurleen kalitatea inportanteagoa da zenbaki hutsa baino. Animatzen, zirikatzen, zoriontzen, kritikatzen zaituzten bi edo hiru lagunen akuilua hobea da zenbait zerotako zifra baino. Beharbada horrexegatik daude boladan ordenagailuko txoko hauek. Nahiz eta jakin, kaierak eta bitakorak ugaldu ahala, beharbada gutxiago izango direla norberari kasu egingo dioten irakurleak". H.- Feedbackarekin segituz, zu eta beste idazle asko ikastetxeetara joaten zarete, eta ikasleek galderak egiten dizkizuete zeuen liburu jakin bati buruz. Aspaldiko ekimena da hori. Zu jabetu al zara ea gazteek ezagutzen zaituzten blogari esker? X. M.- Blogari esker, ez. Bloga gurean zerbait berria da, haur jaioberria. AEBetan nerabeak blog zale amorratuak omen dira, eta askok dituzte euren blogak, eta soinua eta bideoak ere bidaltzen omen dituzte blogetara. Baina, gurean bloga dutenak hogeita hamar urtetik gorakoak dira gehienak, eta nerabeak txateatzen dabiltza. Nik ez dut sumatu nerabeek hemen blogen berri dutenik. Baina, behin Luis Fernandezek kontatu zidanez, ba omen da blogintzaren teoriko bat ironikoki iragarri duena etorkizunean denok izango dugula gure web helbideari lotutako 15 harpidedun. Gainera, blogaren abantaila da informatikaz oso gutxi jakinda ere sor daitekeela blog bat ia-ia hiru klik eginda. Jendeak esaten dit: "Hik asko jakingo duk informatikaz, bloga daukak". Ni zokor-mazo bat naiz kontu horietan.