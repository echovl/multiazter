Docutec Gora gonak! Yamamoto izeneko diseinugilearen ustez, egun gonak dira modernoenak, chic-enak, fashion-enak. Hetero, gay, metrosexuala, gizona, emakumea edo transexuala, berdin da, Yamamotok dio uda honetan belaunetarainoko gona jantzi behar dugula, koloreduna, larruzkoa, plastikozkoa, berdin da, eta afari berezietan, lan bileretan, terraza eta txiringitoetan izan dadila nagusi, izan gaitezen ausartak, gora gona! XABI LARRAÑAGA / Cristobal Vidal, beste diseinugile bat, atzetik jarraiki zaio, eta azalpen logikoa eskaini digu gonaren aldeko apustua justifikatzeko: duela laurogei urte ez zen neska prakadunik ikusten, eta emakumezko artista eta intelektual batzuek bidea ireki behar izan zuten zeharo anormala zena normal bilakatzeko. Ni, badaezpada, ez naiz artista eta intelektoa guztiz siku daukat. Cristobal Vidalek azpimarratu du Aznar jauna oso eder eta egoki irudikatzen duela gona jantzita. Mesedez, Josemari, ez egin kasurik. Arrazoi zuten, bai, arrazoi, Miguel Bosek eta Tino Casalek. Gurean, berriz, nahiko zaila ikusten dut nik moda honen zabalkundea, euskaldunok ardoa behar baitugu lotsarik txikiena ere alboratzeko, pilulak bakero eta kamiseta abandonatzeko eta, ziurrenez, opioa edo heroina, dosi erraldoietan, gona famatu hori janzteko. Sebastian Lizasok puruari lau tona hatxis gehitu beharko lioke modan egoteko, Atutxak gona eta peluka jantzita Doña Croqueta emango luke eta Jaime Mayor Orejak, agian, aski izango Colin Powelli Yakartan egindako argazkia birpasatzearekin: Village People taldeko dantzariarena egin zuen estatu batuetako militarrak, eta YMCA kanta famatua, mikrofonoa eskuan, unibertso osoari eskaini. Paranoiak paranoia, gaur esan behar nizuen ezin dela modaren kontura barre askorik egin: atzoko txistea biharko legea izan ohi da. Zapateroren irudi zahar bat daukat begi aurrean, eta bere oinetan, panorama tragiko hau: zapata beltzak eta galtzerdi zuri-zuriak. Beraz, moda zena delitua da, eta ridikulua dena modernoen, chic-en eta fashion-ena izango da. Fijo