Docutec Ospearen itzaletik Kaletik paseatuz doazenean, parrandan dabiltzanean edota hondartzan daudenean buru guztiak biratuz doaz. Pilotariaren kamisetak, abeslariaren izerdi tantak nahiz aktorearen musu batek, edozerk balio du. Malkoak, oihuak, zorabioak... Idoloak sortu dira Euskal Herrian. Jada ez dira aktore, abeslari edota pilotari soilak, orain ametsetako printze urdinak eta lamiak bihurtu dira. Jarraitzaileei zirrarak sortaraziz bizi diren sasi—jainkoak. Kaletik paseatuz doazenean, parrandan dabiltzanean edota hondartzan daudenean buru guztiak biratuz doaz. Pilotariaren kamisetak, abeslariaren izerdi tantak nahiz aktorearen musu batek, edozerk balio du. Barbara Goenagaren ustez, bere kasuan, "normala" da: "Batez ere, Goenkalen lan egiten nuenean gerturatzen zitzaidan jendea. Gainera, orduan txikia nintzen eta ez nuen ulertzen oso ondo zergatia". Baina ezaguna izateak ez dio, antza, ligatzeko aukera gehiegi eskaintzen, "neskak zuzenagoak dira. Mutilak gutxiago gerturatzen dira, horiek hamarnaka etortzen dira, inoiz ez bakarrik". Aimar Olaizola pilotari gazteak ere bihotz ugariren sua pizten du. Goenagari ez bezala, mutil ugari ere hurbiltzen zaizkio, "denetik pixka bat gerturatzen da", dio Olaizolak. Baina zein ote da hainbesteko miresmena sortzearen arrazoia? Aimarrek ezin izan digu erantzun, hori "beraiei galdetu beharko zaie". Oro har, zaleak jator etortzen zaizkio Goizuetako pilotariari, baina "faltatuz" etortzen direnak ere badira. Ezaguna izateak alderdi on ugari dituela ere esan du pilotari gazteak, baina alderdi txarrak ere ba omen ditu: "Zer egin eta esaten duzun neurtu behar duzu, jendeak kontrolatu egiten zaitu". Baina, mementoko izarrak, negar tantak isurarazten eta oihu gehien entzuten dituztenak Ken7 musika taldekoak dira. Sei kidek osatzen dute taldea, horietako bat da Eñaut Elorrieta. Horrek taldeari ahotsa jartzen dio, doinu goxoak abestu eta zaleen bihotzak hunkitzen ditu. Elorrietak atsegin du Ken 7ren musikarekin "hainbeste emozionatzea", baina ez zaio "horrenbesterako" iruditzen. Plektroak, jantzia duen kamiseta nahiz belarritakoak, gainean duen edozer eskatzen diote Eñaut Elorrietari. "Askotan harritu egiten naiz, ni ere hunkitu izan naiz zenbait kontzertutan, eta joango nintzake gustuko dudanarengana. Baina, hortik negarrez edo edozer eskatzera etortzea! Eman kamiseta edo jertsea, zer esan ez dakidala uzten naute", aitortu du. Hala ere, ezaguna izateak ez dio Elorrietari andregaia topatzen lagundu. "Nahiz eta jende gehiago hurbildu, gutxiago ligatzen dut orain", azaldu digu. Ez da erraza ezaguna izatea. Baina are zailagoa da jarraitzailea izatea. Izarrek atzetik dituzte fanak egun osoan, eta, hori gutxi balitz, sasi—kazetari ugari biltzen dira idoloen etxeetako atarian. Horien bidez, irakurle, ikusle edo entzule gehiago erakartzeko asmo xumeaz. Sasi—kazetaria izatea ere ez da erraza. Baina fanik ez balitz, pilota partidetan frontoiak hutsik egongo ziren, inortxo ez zen zinemara joango, ezta kontzertuetara ere. Nola ulertu frontoia pilotaririk gabe, zinema aktorerik gabe eta kontzertuak abeslaririk gabe? Kontuak kontu, fanik gabe ez dago idolorik eta, nola ez, idolorik gabe ez dago jarraitzailerik. Elkarren beharra dute. *(Oharra: laburtu egin dugu)