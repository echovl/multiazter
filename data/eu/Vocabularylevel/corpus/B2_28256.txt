Docutec Segurtasun uhala erabiltzeko ohiturak Inkesta baten emaitzak azaltzen dituen albistea. Hirian segurtasun uhala erabiltzen ez duen jende asko dago gure inguruan. Horre inguruko datuak ematen ditu albisteak. LUIS KARLOS GARCIA/GASTEIZ   Bide kanpainek eraginik ez dute lortzen Hegoaldeko hiru gidaritik birengan kasik. Izan ere, den-denek ontzat jotzen dituzte Espainiako Trafiko Zuzendaritza Nagusiak (DGT) urtero egiten dituen kanpainak, «konbentzigarriak» izaki. Alabaina, %64,5ek diote ez direla eraginkorrak izan euren ohiturak aldarazteko; erantzun hori eman dute Nafarroako %59k eta Araba, Bizkaiko eta Gipuzkoako %69k. Hego Euskal Herriko Real Automovil Clubek (RAC) Mugikortasunaz zein Bide Segurtasunaz egiten duen inkestaren zazpigarren azterlana aurkeztu zen atzo goizean Gasteizen, eta arratsaldean Iruñean. Segurtasun uhalaren erabilerari buruzkoa da inkestaren atalik zabalena. RACek sumatu du gidariek ia beti jartzen dutela autobidean nahiz bidaia luzeetan baldin badoaz (%99), eta, hala ere, tasa horrek behera egiten duela nabarmen autoa hirien barrena joateko hartuz gero (%70). Horretan datza Hegoaldeko gidarien eta Europa osokoen arteko alde nagusia, kontinente osoan , batez beste, %90ek ipintzen baitute segurtasun uhala hirian ibilita ere. «Hiruko arriskugarria» RACek uste du segurtasun uhala hirietan edo autobidean derrigorrez jarri beharra batera ebatzi ez izanak ez duela batere lagundu. Segurtasun uhala gutxien erabiltzen den tasa dagokie autoan atzealdean doazen bidaiariei (soilik %35ek ipintzen dute). Hori dela eta, RACeko arduradunek «hiruko arriskugarria» aipatu zuten atzoko agerraldietan; hala gertatzen da bat egiten dutenean hiri bideetan ibiltzeak, bidaia laburrak egiteak eta autoaren atzealdean joateak. Uhala baztertzeko arrazoiak Gidariek erantzun xelebre batzuk eman dituzte uhala ez jartzearen arrazoiei buruz galdetuta, beti ere benetako zioak baztertu nahirik. Hala, %37k esan dute «ahaztu» egiten dutela, %28k diote «deserosoa» dela, %27k «ohiturarik falta» arrazoitu dute, eta ia %6k erantzun dute uhalak segurtasuna gutxiagotu egiten duela. RACen datuen arabera, gaur egun gidari gehienek jartzen dute maiztasun handiz, baina %15 inguruk ez darabilte. Guztira, 220.000 lagun inguru dira Hegoaldeko ez erabiltzaileok. Bide segurtasunak, ordea, uhala jartzeak duen abantailak gailendu izan ditu: Europan, urte bakoitzeko 7.500 bizi salbatuko lirateke segurtasun-uhala erabiliz gero; istripua gertatuz gero, ipinita daramanaren aukerak onik ateratzeko bost aldiz handiagoak dira ez daukanarenak baino. Uhala derrigorrez ipinita eraman behar dute gidariek nahiz osterantzekoek, autoak baditu; salbuespen bakarra dira haurdun diren emakumeak, baina horretan ere gomendatzen da. Inkestak beste zenbait ondorio agertu ditu. Hona batzuk: istripua. Hegoaldeko gidarien %75ek uste dute, noizbait istripua izanez gero, arrazoia izango dela beste gidari baten zuhurtziarik eza. Errua, bada, besteena izaten da beti. arriskuak. Elurra edo izotzarekin gidatu behar izatea istripua izateko arrisku nabarmenena dela uste dute Hegoaldean; gauez dagoen arriskua egunekoaren bikoitza dela diote; eta gehienek beldur handiagoa diote bidaia luzeari laburrari baino. legea. Fede gutxi dute Espainiako Gobernuak indarrean ezarri zuen Bide Segurtasunerako Legearen eraginkortasunean. Izan ere, %60k baino gehiagok diote ez duela lortuko gidariek abiadura murriztea. uhala. Uhala jartzen dutenek, gehienek segurtasunagatik egiten dute. Baina kasik %40k ipintzen dute isunaren beldurrez eta %63k derrigorrezkoa delako.Gidarien %74k uste dute derrigorrezkoa izan behar duela uhala jartzea.