Docutec Joseba Sagarna: "Enpresa proiektuak bideratzen ditugu" Saiolan enpresako kidea. Gazteei aholkuak ematen dizkie enpresa berriak sortzeko. Gainera, inbertsioetan ere laguntzak dituzte. NAGORE IZAGIRRE/ Joseba Sagarna Saiolan Berrikuntza Zentroko teknikaria da. Saiolanera enpresa bat sortzeko asmoa duen jendea joaten da eta bertako teknikariek proiektuaren bideragarritasuna aztertzen dute eta aholkularitza lanak egiten dituzte. Saiolanek enpresa hasi berriekin ez ezik, hasiak direnekin ere egiten al du lan? Guk bi proiektu mota dauzkagu: Lehena enpresa berna sortzeko asmoz etortzen diren gazteak laguntzea da. Batzuk ideiak argi dituztela etortzen dira eta beste batzuk inongo ideia finkorik gabe. Gauzak argi dituztenek zerbait behintzat badute, eta ideia horiek aztertzen saiatzen dira, bideragarria den ala ez ikusten. Ideia finkorik gabe etortzen direnen kasua zailagoa da. Haien afizioak kontuan izan behar dira eta ikasketak ere bai; ideia bat edo produktu bat topatuz gero, guk merkatua aztertzen dugu, enpresa sortu aurretik. Bigarren proiektu mota martxan dauden enpresak laguntzeko sortu zen. Normalean Euskal Herri osoan aritzen gara, baina gehienbat hemen, Arrasate inguruko enpresekin. Kasu hauetan, ezberdintasuna enpresa bat dagoela da eta normalean baliabideak dauzkala. Sortuak diren enpresek guregana jotzen dute, esaterako dibertsifikazio bat egiteko, hitzarmen bidez, eta azterketa bat egiten dugu. Zein dira zuekin lan egitearen abantailak hasi berrientzat? Guk metodologia bat eskaintzen dugu, azken finean honetan gabiltza egunero. Nolabait metodologia komun bat aplikatzen dugu. Beti merkatua aztertzen dugu, edozein aktibitate edo negoziotan merkatua dagoen ala ez aztertzen dugu. Konpetentzia sortu behar da, eskaera sortu behar da, dauzkaten aurreikuspenak ongi aterako diren eta zergatik aztertu behar da. Lehenengo merkatua, eta, gero, organizazio alderdia lantzen dugu, tekniko produktiboa deitzen dioguna, zein pertsonekin, zein estruktura eta inbertsio egingo diren, eta, azkenik, finantza aldea lantzen dugu, egindako aurreikuspenak zein inbertsio eskatzen duen eta errentagarria izango den eta inbertsioa nola finantzatuko duten. Kasu guztietan hori dena aztertu behar da. Merkatuaren azterketa teorikoa egiteaz gain, egiten al dituzue praktikak? Bai, garrantzi handia ematen diogu horri. Alde praktikoa ere egiten dugu, alderdi teorikoarekin batera. Prototipo bat lantzen dugu eta ahal den neurrian biharko egunean enpresa konkretu horretan egingo den produktu edo zerbitzu horretara hurbiltzen gara. Diru-laguntzarik eskaintzen al duzue? Zeharo ezberdina da enpresa berri bat sortu edo martxan dagoen enpresa bati laguntzea. Bigarren kasuan, enpresak baditu bere baliabideak eta normalean ez dute arazorik izaten. Baina lehenengo kasuan, bi edo hiru gazte elkartzen dira eta ez dute dirurik. Gainera, normalean sortu nahi dituzten enpresek ez dute inbertsio handirik eskatzen, hiru, bost edo hamar milioikoak izaten dira. Guk orain hamahiru urte Euskadiko Kutxarekin hitzarmen bat sinatu genuen eta horrek asko lagundu digu. Diru-laguntzak ematen dizkiegu aurrezki kutxaren bidez, abantaila batzuekin. Zein dira abantaila horiek? Hiru dira. Alde batetik, gazteek ez dute guraso edo lagunen ondasunik hipotekatu behar abal bidez, abala proiektua bera da. Beste abantaila bat interesak murriztea da, nahiz eta itzuli beharreko prestamoa izan. Eta hirugarren abantaila mailegua bueltatzeko baldintzak dira. Baldintzak nahiko ongi daude, lehenengo bi urtetan interesak bakarrik eta, gero, bost urtetan, interesak gehi amortizazioak itzuli behar dira. Lehengo urtetan behar da laguntza gehien eta lehenengo bi urteetan ez da batere amortizatzen, bueltatu behar den dirua gutxi da. Hasieran izaten dira zailtasun handienak, bezeroak egiten eta eskaerak lortzen. Hala ere, maileguak inbertsioen kasuetarako izaten dira, proiektu asko zerbitzuetako proiektuak dira eta inbertsioak nahiko murriztuak izaten dira. Askotan apustua norberaren dedikazioa izaten da, eta ez da gutxi. Zenbat denbora igarotzen da enpresa baten proiektua hasi eta enpresa sortu arte? Guk batez ere enpresa hasi aurreko denbora lantzen dugu. Beraz, normalean aurreko bideragarritasun azterketa horrek hiru, sei hilabete eta batzuetan urtebete edo bi irauten du. Eta, behin enpresa sortuz gero, hor beste laguntza mota batzuk behar dira. Lokal batzuk ipintzen ditugu baldintza merketan eta lehenengo hiru urteetan bertan egoteko aukera izaten dute hasi berriek. Esate baterako, orain hiru urte egokitu genituen lokal batzuk Arrasaten, eta Enpresa Berrikuntza Zentroak deitzen diegu, CEI lokalak. Gu bezalako zentro gehiago badago eta osagai berritzaileak dituzten proiektuak bultzatzen saiatzen gara. Baliabideak elkar banatu egiten dituzte gure zentroetan, bilera gelak, komunak eta abar, hamar edo hogei pertsonentzat, nahiz eta hori ez den gure aktibitate nagusia, gurea enpresen bideragarritasuna aztertzea baita. Zein da teknikari gisa egiten duzun lana? Gurea tutoretza lana da, izan ere, proiektu bakoitzak talde bat dauka. Talde horretan enpresa sortu nahi dutenak daude, bat, bi edo hiru; berek proiektuan dedikazio osoz aritzen dira eta gutako bat laguntzen aritzen da dedikazio partzialarekin, gure esperientziarekin gure metodologia aplikatzen dugu eta lagundu egiten dugu. Denon artean egiten dugu lan, guk aholkularitza mailan, daukagun esperientzia eskaintzen diegu. eta kontaktuak errazten dizkiegu, harreman asko baitauzkagu. Zenbat tutore ari zarete? Guztira zortzi lagun ari gara, nahiz eta gure kasua berezia den. Saiolan eskola politeknikoaren barruan sortu zen. gaur egun Mondragon Unibertsitatea dena. Gu izatez eskolako irakasleak gara, eta, horretaz gain. Saiolanen aritzen gara. Fisikoki Arrasateko eskolaren barruan gaude. Edozein proiektu mota egiten dugu, baina teknologia berriekin zerikusia duten proiektuak ateratzen ere saiatzen gara. Urtean zenbat proiektu izaten dituzue? Gu nahiko zentro txikia gara. Urtean 10etik 15 proiektura ateratzen dira aurrera hemen, seriotasunez hasten direnak behintzat, eta enpresa bezala martxan jartzen direnak sei bat izaten dira. Urtean 20 edo 25 lagun sartzen dira, proiektu gehienetan pertsona bat izaten da eta batzuetan hi. Merkatuak berak esaten du zenbat jende komeni den. Gehienak bakarrik etortzen dira. Aurrera ateratzen diren negozioak gehienbat zerbitzu eta Interneten ingurukoak izaten dira. Egiten al diezue negozioei jarraipena urteak pasatu ahala? Bai, nola doan, zenbat enplegu sortu dituen eta abar jakitea gustatzen zaigu. Zenbat enpresak betetzen dituzten gutxienez bost urte jakitea ere gustatzen zaigu. Datu interesgarria da guretzat martxan jarri direnetatik bosgarren urtera zenbat iritsi diren jakitea. Hor daukagu hilketa indizea deitzen dioguna, bosgarren urtera % 10ek ez baitu aurrera egiten, eta hori nahiko kopuru baxua da, gutxi gorabehera bost urtetan zehar izaten dugu harremana enpresa sortu berriekin.    