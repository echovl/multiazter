Aldizkari Digitala Krisiaren ondorioz gero eta gehiago dira hil-amaierara iristen ez direnak Erreskatea, arrisku-saria eta beste zenbait hitz potolo dagoeneko ohiko bilakatu zaizkigu gure egunerokoan. Krisi ekonomiko handia bizi dugu, eta gizartea hasi da dagoeneko krisi horren ondorioak jasaten. Gero eta gehiago dira hil-amaierara iristeko zailtasunak dituztenak. Egoera horren aurrean askok laguntza eskatu behar izan dute. Udaletako gizarte-zerbitzuetara edo laguntza eskaintzen duten bestelako elkarteetara jotzen du jendeak. Jangela sozialek, aterpeek… gero eta erabiltzaile gehiago dituzte azkenaldian. Pertsonak bidea egitea da helburua Beharra duten herritarrei laguntza eskaintzen dien erakunde horietako bat Caritas da. 2011ko datuen arabera EAEn 42.000 lagunek erabili zuten Caritas. Caritasek Donostian duen Aterpe zerbitzuaren arduradun Jose Antonio Lizarraldek argi utzi nahi izan du euren helburua pertsona bakoitzari jarraipen pertsonalizatua egitea dela, pertsona bakoitzak “bere bidea jorra dezan”. Boluntarioen bitartez lortzen dute bizi-kalitatea hobetzea. Aterpen eskaintzen dituzten zerbitzuak hauek dira: jangela, bainugelak, ile-apaindegia, podologia-zerbitzua… Krisiaren eragina nabaritu dutela azaldu du Lizarraldek, eta gaineratu du horrelako garaietan beti nabaritu izan dela. Udan, adibidez, jendea asko mugitzen dela dio eta uztail eta abuztuan ohi baino erabiltzaile gutxiago egoten direla. Udazkenean, berriz, jaitsi egiten omen da erabiltzaile-kopurua. Caritaseko erabiltzaile-tipoa honako hau da: 45 urteko gizonezkoa, eraikuntza munduan lan egin eta langabe geratu dena eta hipoteka eta seme-alaba bi dituena. Lizarraldek bi perfil bereizten ditu: bere garaian bide bat jorratu zuten pertsonak, baina lan prekario batekin bizi direnak; eta gizartean errotu barik dauden langabetuak. “Gaur egungo gizartean ehun sozial hori ez da lantzen, eta horregatik pertsona asko bakarrik sentitzen dira. Pobrezian bizi direnen eta gainerakoen artean dagoen ezberdintasunik handiena ehun soziala da”, gaineratu du. Azkenaldian jende gazte asko geratu da kalean, eta horrelako zerbitzuen erabileran ere nabaritu da hori. “Pertsona horiek arazoren bat izan dute eta aurre egiteko gai ez direnez, ezin dute lehen zuten bizitzarekin jarraitu”, dio Lizarraldek. “Arazoa ekonomikoa izan daiteke, baina badira, baita ere, bikote-arazoak, gaixotasunen bat…”, argitu du. “Pertsonak ez dira kalean bizi hala erabaki dutelako eta horregatik da oso garrantzitsua kasu bakoitza aztertzea eta dagokion erantzuna ematea”, dio. Bost milioi euro baino gehiagoko diru-laguntzak Esan bezala, Caritas Euskadik 42.000 pertsonari lagundu zien 2011n, eta denera 5.206.272 euroko diru-laguntza zuzenak eman zituen behartsuenen artean. Pertsona horietatik erdiak baino gehiago Gipuzkoan hartu zituzten: 24.619 pertsona, guztira. Caritasek 2011n Gipuzkoan banatutako diru-laguntza zuzena 2.343.571 eurokoa izan zen. Araban, 3.604 lagunek erabili zuten, Caritas eta Caritasek banatutako diru-laguntza zuzena 854.000 eurokoa izan zen. Bizkaian, 13.464 lagunek erabili zituzten Caritaseko zerbitzuak 2011n, eta banatutako diru-laguntza 2.008.701 eurokoa izan zen. Erakundearen beraren ikuspegitik, Caritas laguntza material eta berehalako baten zerbitzu soila baino zerbait gehiago da: bizimodu duin baterako beharrezko baliabideak lortzen saiatzen da.