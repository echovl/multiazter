Docutec Ekaina Ekaina hilabete zoragarria da. Hala dio gorazarre artikulu labur honetan idazleak. KARLOS LINAZASORO / Ekainaren memorian gordeta nago. Ekainak margotzen duen hostai sarri koloretsuan. Eskolako garaietatik hona, ekainez ekain joaten dira urteak. Hasi eta buka, zikuluaren itxitura perfektua ekainak burutzen du. Ez da ezer bizi hain beterik, hain besteentzat emana, hain osorik eta eder, ekaina bezala. Egunaren luzatzea trikimailu bihurtzen dugu, orduak eransten dizkiogu bizitzaren ibai iheskorrari. Eta gogoak pizten dira ekainean, zernahitarakoak, ibiltzeko, maitatzeko, kaleaz gozatzeko, aspaldiko lagunekin biltzeko. Bazterrak ume ikasiez betetzen dira, ume oporzaleez, eta itxuraldatu egiten da hirietako arkitektura, gizakoitu. Ekainak erlatibizatu egiten du dena, naturak gure ttikitasuna agerian jartzen du, eta gaugiro luze horien sehaskan ezerk ez du ematen betiko edo zuhur edo aldaezin, eta irribarre batez margotzen dugu gure betikotasun-nahiaren gainbehera. Ekaina ez da ankerra, bihotz samurra baizik; oso-osorik eskaintzen zaigu, adaskez jan-tzirik biluzik, eta zirriku orlegiak egiten dizkigun harresi behiala sendoetan kontenplaziorako, mundua begiratzeko. Sua eta ura anai-arreba dira ekainean, ez dira arerio, eta elkarrekin betetzen dute purifikazioaren liturgia eta barkamena, orok garbiago iraun dezan, harago, beste urte betez. Ekainak berritu egiten ditu bizi-egitasmo atzenduak, hauspotu, eta zentzu argizkoa ematen dio existentziari, arrazoi poetiko bat. Ekaina erlijio bat da, bizitzeko modu bat, eta ez du logikarik maite, sinesmenaren indarra baizik, begiradaren iruntzian gorpuzten den argi zuri esanezin hori. Erraza da: itxi itzazu begiak, begira ezazu haizearen usain berria, saia zaitez izaten lurraren muin eta fruitu, eta ekainak egingo du gainerakoa. Deus ez, eta oro.