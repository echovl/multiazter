Docutec C hepatitisa: isilpeko infekzioa Apenas eragiten duen sintomarik, urtetan gorputzean iraun dezake gu ohartu ere egin gabe eta bere ondorioak oso larriak izan daitezke. Horrexegatik, C hepatitisaren kontrako armarik onena diagnostiko goiztiarra da. Garaiz atzeman eta tratatuz gero, botika antibiralekin, infekzioak badu erremedioa, odol-analisi batek eman diezaguke-eta gaixotasunaren susmoa. C hepatitisak biztanleriaren % 3 erasaten duela estimatzen dute adituek, baina dena den, kalkulu horiek oso hala-moduzkoak dira, pertsona asko baitaude gaitzaren eramaileak direnak, beraiek ezer jakin gabe ere. Eta kasu horietan C hepatitisaren birusak denbora luzez iraun dezake gorputzean, gibelean kalte atzeraezinak eraginez. Hala ere, behin eta berriz esan beharra dago diagnostiko goiztiarrak eta tratamendu egokia ezartzeak sendaketa bermatzen dutela kasurik gehienetan. Zer da zehazki C hepatitisa? Hepatitis hitzak gibeleko inflamazioa edo hantura esan nahi du. Inflamazio hori arrazoi oso diferenteek sortua izan daiteke (alkoholaren edo botika jakinen kontsumoa, esaterako), baina baita gibeleko ehunarekiko afinitate handia duten birus batzuek eraginda ere (eta horietakoa da C hepatitisaren birusa). Eboluzioa C hepatitisaren birusak, giza gorputzean sartzen denean, infekzio akutu bat eragiten du, kasurik gehienetan oharkabean pasatzen dena. Kasuen erdia baino gehiago (% 50-70, estimazioen arabera) kronifikatu egiten dira, eta C hepatitis kronikoen % 10 zirrosi bilakatzen dira, kutsapena gertatu eta hurrengo hamar urteen buruan. Kutsatzeko bideak C hepatitisa infektatutako pertsonaren odolaren bidez kutsatzen da. Ondorengoak dira transmisio-biderik ohikoenak: - Xiringak trukatzea. - Tatuajeak edo piercing-ak egitea. - 1992 aurretik egindako odol-transfusioak (artean birusa ezin baitzen detektatu). - Sexu bidezko transmisioaren arriskua oso baxua da, baina gerta liteke. - Amak fetua kutsatzeko arriskua. Kutsatutako haurdunen % 25ek bere fetua infekta dezake, tratamenduan ez badago. Erditzean gertatzen dira kutsapen gehienak. Kutsapena prebenitzeko Oraingoz ez dago C hepatitisaren transmisioari aurrea hartuko dion inolako txertorik (A eta B hepatitisen kasuan, ordea, badira txertoak). Birusaren transmisioa saihesteko bide bakarra, beraz, lehenago aipatutako arrisku-egoerak saihestea da. Nola atzematen da? C hepatitis kasu gehienak errutinazko odol-analisi bat egitean detektatzen dira, transaminasak oso altu daudela ikusten denean. Ondoren egindako beste analisi zehatzago batek argituko du hepatitisa C motakoa dela. Sintomak Kasurik gehienetan C hepatitisak ez du sintomarik ematen. Horregatik esaten zaio isilpeko gaixotasuna. Fase akutuan, pertsonen % 5ek nekea eduki dezakete, apetiturik eza, azalak kolore horixka hartzen du, azkura agertzen da, etab. Gaitzak aurrera egin ahala, beste sintoma nabarmenago batzuk agertzen dira: hankak eta sabela handitu egiten dira, hortzoi eta sudurretatik odola galtzen da, etab. Tratamendua. Zer egin behar da? C hepatitis kronikoa duten pertsonek beren burua zaindu eta aldian-aldian kontrol batzuk egin beharra daukate. Ikus ditzagun, banan-banan, gaixo batek hartu beharreko neurri nagusiak. Botikak Tratamendurik eraginkorrena bi botika konbinatzen dituena da: ribavirina izeneko antibirala, batetik, eta interferoi pegilatua bestetik, astean behin injekzio bidez, 48 astean. Kasuen % 54an birusa erabat desagertzen da odoletik. Tratamendua martxan jarri aurretik zirrosia egin duten gaixoek ez dute hain ondo erantzuten, baina kasu horietan ere hobera egiten dute. Dena den, esan beharra dago tratamendu konbinatu horrek eragin sekundario garrantzitsuak dituela. Kontrolak C hepatitis kronikoa duten gaixoek aldizkako kontrolak egin behar dituzte, gaitzaren eboluzioari jarraitu eta kontrolatzeko. Normalean kontrol analitikoa eta klinikoa urtero egiten da, eta sabeleko ekografia bat bi urtetik behin. Bizi-kalitatea Gaitz honek jota dauden pazienteek alkohola erabat baztertu beharra daukate, eta dieta osasungarria egitea gomendatzen zaie (ikus koadroa). Debekatua daukate, era berean, botika batzuk (antisorgailuak, analgesiko jakin batzuk, etab.) hartzea ere. ZER JAN HEPATITIS-KASUAN? - Frutak eta berdurak. Hoberena gordinik hartzea da. Onenak C bitamina asko dutenak (kiwia, laranja, marrubia, tomatea, piperra, perrexila, aza...) eta A bitamina ugarikoak (azenarioak, mertxikak, etab.) dira. - Karbohidratoak. Dietan ez lirateke sekula falta behar zereal integralak (ogia, pasta, arroza), ezta patatak ere. - Proteinak. Arrain zuriak gomendatzen dira, lurrunetan edo plantxan erreak, eta haragi giharrak, plantxan. - Koipeak. Oliba-olio birjin gordinak (entsaladak eta berdurak ontzeko erabiliak) gibela babesten du. BAZTERTZEKOAK * Alkohola eta edari gasdunak * Frijituak eta janari oso koipetsuak * Piperbeltza, ozpina edo ziapea bezalako ongailuak * Haragi koipetsuak eta hestebeteak  BESTELAKO HEPATITISAK Birusak gorputzean sartzeko duen modua oso diferentea da, eta baita ondorioak ere. Hainbat dira hepatitis-birusak, eta hemen ezagunenak ikusiko ditugu. A hepatitisa Germenak (A birusak, alegia) kutsatutako ura edatean, edota ur horrekin garbitutako berdura edo fruta freskoak jatean transmititzen da. Pertsonatik pertsonara ere transmiti daiteke, produktu kutsatuak trukatzeagatik. Sintomak nekea, azalaren kolore horixka (ikterizia) eta gernu iluna. Tratamendurik gabe sendatzen da. Gaitza jasan dutenak bizitza osorako immunizatuak geratzen dira. B hepatitisa Sexu bidez kutsatzen da, edo amak umea kutsatzen du haurdunaldia bitartean, edo baita odolaren bidez ere (orratz kutsatuak, transfusioak, tatuajeak, etab.). Kasurik gehienetan ez du sintomarik ematen, eta ematekotan gripearen sintomen antzekoak izaten direnez, oharkabean pasatzen da. Gaixo batzuk erabat sendatzen dira, baina beste batzuek, ordea, gainerakoak kutsatzeko ahalmena mantentzen dute, beraiek gaitza jasan gabe. Beste aukera bat gaitza modu kronikoan jasatea da, eta hepatitis kronikoaren ondorioz zirrosia egitea. D hepatitisa Birus honek B hepatitisa ere egotea eskatzen du, ezinbestean, gaixoa infektatzeko. Odol-transfusioen bidez kutsatzen da, eta orratz edo xiringa kutsatuen bidez (horregatik, droga-mendekoak izan ohi dira gehienetan). B hepatitisa kronikoa baldin bada, zirrosia eragin dezake. E hepatitisa Ahoz transmititzen da, eta oso usua da ur kutsatuak dituzten herrialdeetan (India edo Mexiko bezalakoetan, adibidez). Gaitza endemikoa den herrialde horietara bidaiatuz gero, komeni da behar bezala enbasatuak ez dauden edariak ez edatea, ezta fruta eta berdura freskoak jatea ere.