Docutec Lokala, txokorik atseginena Gero eta gazte gehiagok lokalak alokatzen dituzte, asteburuetan biltzeko; mahaiak, telebista eta bideo jokoak jarri, eta han igarotzen dituzte orduak. Ostiral arratsa. Ohi bezala, tabernetan egin dute hitzordua Jonek, Mikelek, Enekok eta gainerako lagunek. Lehen kalimotxoen ondoren, afaltzeko ordua iritsi denean, ez dute askorik pentsatu beharrik non afalduko duten: ogitartekoak hartu, edaria erosi eta lokalerako bidea hartu dute; han gehitu zaizkie beste lagunak. Asteburu oro bezala, garajean elkartu dira, telebista, filmak eta kirol emankizunak ikusteko, besteak beste. Baina, ororen gainetik, elkarrekin lasai-lasai egoteko eta hizketan aritzeko. "Askotan tabernetan, musika eta jendea dela eta, ezin da lasai hitz egin. Horregatik, elkarri entzuteko eta egoteko lekurik onenak dira halako lokal edo garajeak", diote Eneko Nabarrok eta Jon Etxanizek. Gazteen artean gero eta gehiago zabaltzen ari da ohitura hori; gazteek, tabernaz taberna ibili beharrean, lokal bat alokatzen dute, eta bertan igarotzen dituzte ordu asko eta asko, mahai, sofa, telebista eta bideo jokoen artean. Munduko hainbat garagardo latarekin osatutako kartela, parrandetako argazkiak, futbol taldeenak... ongi apaindu du Irungo koadrilak bere lokala. Eta argazki eta posterrez gain, mahai handia, telebista, bideo jokoa, musika katea, sukaldea eta hozkailua ere badituzte. Gehien erabiltzen duten tresnetako bat da hozkailua, edariak jasotzeko. "Sukaldea, berriz, ez dugu askotan pizten, ezbehar batzuk izan ditugu eta!", diote irribarretsu. Duela lau urtetik hona Enekoren gurasoen garajea dute txokorik gustukoena. "Anaiak edo nik autoa gordetzeko erosi zuten lokala gurasoek; baina, oraindik autorik ez dugunez, afariak egiteko aprobetxatzen dugu. Koadrilakoei ez zien batere graziarik egingo nik autoa erosiko banu!", dio Enekok barrez. Normalean, ostiral eta larunbat gauetan biltzen dira koadrilako 10 lagunak garajean, eta batzuetan baita igandeetan ere. Azkenaldian, DVDa berria denez, barregurazko filmak ikusten igarotzen dute denbora. Bideo jokoa ere badute, "baina belaunaldi zaharrekoa da, eta ez gara oso bideo jokozaleak!". Larunbatetan, berriz, kirolaren txanda izaten da. "Oso kirolzaleak gara, eta gure partidez hitz egiten eta telebistakoak ikusten aritzen gara". Paretako Realeko argazkiak argi uzten du, behintzat, futbolzaleak badirela. 10-12 lagun elkartzen omen dira gehienetan, baina batzuetan 20 mutil inguru ere biltzen dira. "Denak mutilak, bai. Neskak, ez dakigu zergatik, baina ez dira etortzen! Eta ez dugu aurkako araurik, e!". Lokaletan biltzea gainerako koadrilekin harremanak izateko oztopo bat izan daitekeela onartu dute Jonek eta Enekok. Eta, horregatik, oraindik tabernetara joaten dira, nahiz eta azkenaldian tabernetako giroa asko jaitsi den. "Ez dakigu joera berri honengatik edo zerengatik jaitsi den": Baina Irunen, beste leku askotan bezalaxe, gero eta koadrila gehiago dira eguna halako txokotan pasatzen dituztenak. "Hemen Irunen lokala alokatu duten koadrila asko ezagutzen ditugu; astegunetan ere lokalean igarotzen dute denbora". Baina Enekok, Jonek eta lagunek lokal asteburuetan eta neguan erabiltzen dute batez ere, udan nahiago baitute jairik jai ibili. "Gainera, lokalean denbora gehiegi pasatuz gero, aspertzeko arriskua dago". Lokala alokatzeko beharrik ez dute izan, baina noizbait alokatu beharko balute, ondo pentsatu beharko lukete. "Alokairuak oso garestiak dira, eta, gainera, dakigunez, nagusiekin arazo dezente izan dituzte koadrila batzuek". Nagusiekin ez ezik, bizilagunekin ere arazoak izaten dira batzuetan, lokal eta garajeetan izaten den zaratarengatik. "Bizilagun batzuk kexatu egiten dira, goizaldeko ordu biak edo hirurak aldera motor hotsak entzuten direlako... Baina bestelako arazorik ez dugu izan oraingoz". Arazo handiagorik ez duten bitartean han ibiliko dira. Enekok, edo haren senide batek, auto bat ekartzen ez duen bitartean.