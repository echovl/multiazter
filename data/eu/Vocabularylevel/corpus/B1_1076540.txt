Aldizkari Digitala Hiritik herrira oporrak pasatzera ‘Vamos al pueblo' edo ‘Herrira goaz' Euskal Herriko herri industrializatuetan askotan entzuten den esamoldea da, batez ere uda garaian. 70eko hamarkadan Euskal Herrira lanera etorritakoak eta euren ondorengoak izaten dira, gehienetan, jaiegunak euren jaioterrietara joateko aprobetxatzen dituztenak. Sustraiak, familia eta, askotan, etxea izan ohi dute oraindik ere bertan. 50eko hamarkadan Ordiziara etorritakoak Palentziako San Mames de Campos herrian pasatzen ditu oporrak Toledo-Ibañez familiak. Ibañez-Miguel, berriz, familia 50eko hamarkadan etorri zen Ordiziara. Palentziako etxea saldu eta etorkizun hobeago baten bila etorri ziren Gipuzkoara, ume txikiak hartuta. Esan behar da, baina, seme-alabetako batzuk Ordizian jaiotakoak direla. Hona etorri eta urte batzuetara, etxe bat erosi zuten San Mames de Camposen, jaiegunetan aprobetxatzeko. San Mames de Campos herriko argazkia “Umetan urtero joaten ginen Palentziara, eta gaur egun gure gurasoak urtero joaten dira”, dio Iban Toledok, Ibañez-Miguel familiako lobak. Oso herri txikia dela dio, 69 biztanle besterik ez ditu-eta. “Gure amaren belaunaldiko ia pertsona guztiek alde egin zuten bertatik, gaur egun gazte gutxi bizi da han”, gaineratu du. Badago garai bat, nerabezaroa normalean, jaioterrira joateari uzten zaiona, baina urte batzuk pasatutakoan, berriro ere herrira joaten hasteko joera daukagula dirudi. Macoteratik Oñatira Paski Madrid Salamancako Macotera herrikoa da eta Oñatira etorri zen bizitzera orain dela 40 urte pasatxo. Lehenbizi, Paskiren gurasoak eta anai-arrebak etorri ziren, baina Paski Macoteran geratu zen aitaita eta amamarekin. Oñatira egun batzuk pasatzera etorri zenean, ordea, gaur egun senarra duena ezagutu eta urte batzuk geroago ezkondu egin ziren. Bi alaba izan dituzte: Mireia eta Gemma. “Uda guztietan joaten ginen herrira, uztailaren 25etik abuztua bukaera arte”, azaldu du Mireiak. Herrian lagun-koadrila handia zutela gogoratzen du: “Gure koadrilan gehienak Macoterakoak ziren, 40 bat lagunetik bost bat ginen euskaldunak”, dio. Nagusitzen joan diren heinean lotura hori pixka bat askatu duten arren, Mireiak dio urtero bisitatzen dutela Macotera, batez ere abuztuaren 14tik 18ra bitartean, San Roke jaietan. Eurak gurasoen jaioterrira joaten zirenean, gainerako lagunak Oñatin geratzen ziren: “Abantaila da kanpoan etxea izanez gero, hilabete osoa pasa dezakezula oporretan; gure Oñatiko lagunak oporretara joaten ziren, baina astebete edo 15 egun, gehienez”, dio Mireiak. Baina, eurak kanpoan zeuden bitartean, zer egiten zuten bertan geratzen zirenek? Uda garaian lagunak gurasoen jaioterrira joan eta bera bizitokian bakarrik geratzen zen horietako bat dugu Maria Nieto. “Nik ez neukan beste herririk”, dio. Herri txikietan ez hainbeste, baina herri industrializatuetan asko dira uda pasatzera beste herri batera joaten direnak; leku horiek nahiko hutsik geratzen dira uda partean, eta beste herririk ez duten bizilagunak herrian bakarrik geratzen direla esan daiteke.   Krisiaren eragina Krisi ekonomikoak euskal herritarren ohituretan ere izango du eragina. Ez gara garai onenak bizitzen ari, eta oporretan ere agerian geratu da. Azken urteotan kanpora joateko ohitura izan duten asko ezin izan dira Mediterraneora edo Kanarietara joan aurten. Hala, kanpora joan ezin izan diren horietako asko jaioterrira itzuli dira berriro ere. Euskal Herritik kanpo duten etxea aprobetxatu dute opor-egunak igaro eta txikitako lagunekin egoteko. Mireia Bikuñak zera dio: “Gure gurasoak asko joaten dira Macoterara eta esan digute nabaritzen dela jende gehiago dabilela gaur egun”. Herririk ez dutenentzako kanpaina Baina zer gertatzen da oporretara joateko herri edo “pueblo”-rik ez dutenekin? Bada, horiei zuzendutako kanpaina bat martxan jarri du freskagarrien marka ezagun batek. Espainia-mailako kanpaina honetan probintzia bakoitzeko herri bana hautatu dute. Herri horietako herritar izan nahi duenak eskaria egin behar du Internet bidez; herriak eskaera onartutakoan, herritartzat hartuko du pertsona hori. Hala, herrira oporrak pasatzera joateko aukera izango du adoptatuak, eta, bide batez, herriko jatetxe eta ostatuetan deskontu bereziak izango ditu. Euskal Herrian hautatu dituzten herriak honako hauek dira: Gipuzkoan, Leintz Gatzaga; Bizkaian, Elantxobe; Araban, Peñacerrada eta Nafarroan, Urritzola. Leintz Gatzagako Udaletik adierazi dute ostalariekin harremanetan jarri zirela eta hainbat deskontu eta eskaintza antolatu dituztela kanpaina berezi honi begira. Gainera, uste dute kanpaina ona izan daitekeela uda garaian herrira turismoa erakartzeko. Eskaintzak irailaren 30era arte iraungo du eta eguneko deskontu bakarra erabili ahal izango da.  