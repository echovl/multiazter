Docutec Oporrak hondatu izanaren kalte-ordaina Albiste honetan Austriako familia bati gertatutakoa azaltzeaz gain, oporrak hondatu izanaren errua norena den eta nork ordaindu behar dituen kalte-ordainak azaltzen dute, guztia Europako legediaren argitan. Kontratatutako bidaia agentziak hartutako hotelean jandako jakiak bezero bati salmonella eragin ziola eta, «oporrak hondatu izanak eragindako kaltea» ordain ziezaiola eskatu zion familia austriar batek bidaia agentziari hitzez, lehenik, eta auzitara eramanda, ondoren. Gertaera horien harira Europar Batasuneko Epaitegiko Abokatu Nagusiak adierazi duenez, kalte moralak ere ordaindu egin behar dira. Nork ez du ezagutzen ametsezko oporrak bidaia agentzia batean hartu, poltsa ilusioz bete, eta oporraldia hasi bezain laster amets zoragarri hori berehala zapuztu zaion norbait? Nork ez du ezagutzen, agentziak hartutako hegaldia bertan behera geratu delako, hotela negargarria delako edo han emandako janariak salmonella eragin diolako izugarrizko bidaia izango zena izutzeko moduko bidaia bihurtu zaion norbait? Antzeko zerbait gertatuz gero agentziari, kalte materialen ordaina ez ezik, oporraldia hondatu izanagatik, oporraldia sufrimendu garai bihurtu izanagatik eta, beraz, kalte morala sortu izanagatik ere ordaina eskatzeko bidea ikertzen ari dira Europan, edo, horretarako lehen urratsa emana dagoela dirudi, behintzat. Europar Batasuneko Justizia Epaitegiko Abokatu Nagusiak egin berri dituen adierazpenak ikusi besterik ez da. Abokatu horrek esan duenez, opor konbinatuen paketea saldu duen bidaia agentzia da, kasu guztietan, kontratuan onartutakoa bete ez izanak edota gaizki bete izanak sorrarazitako kalteen erantzulea. Are gehiago, agentzia da, Europar Batasuneko abokatuak jakinarazi duenez, «turistari bere oporraldiak gozatu ez izanak eragindako kalte moralen erantzule bakarra», Justizia Epaitegiak zabaldutako idatzi batek aditzera ematen duenaren arabera. Abokatu Nagusiak, 1990. urtean bidaia, opor zein konbinatuen inguruan ezarritako araudian oinarritu du ere arrazoinamendua. Araudi horrek dioenez, Europar Batasuneko partaide diren estatuek turisten aldeko neurriak hartu behar dituzte. Neurri horietako bat da, besteak beste, kontratua betetzen ez den kasuetan sortutako kaltea arintzeko ordaina eman beharra. Arauak ez du zehazten, halere, hondatutako oporren kasuan kalte moralak ordaindu behar diren edo ez. Edonola ere, «Europar Batasuneko partaide diren estatuetako legedi gehienetan bide hori hartzeko joera nabari da», abokatuak azaldu zuenez. Austriar familia batek Turkiara eginiko bidaia konbinatu batean jasan zituen kalteen salaketak bultzatuta Austrian hasitako auzi bat zela eta egin zituen Abokatu Nagusiak adierazpen horiek. Salmonellak hondatutako oporrak Familia horretako kide batek intoxikazio larria jasan zuen, bidaia agentziak hartutako hotelean jandako jaki batek sortutako salmonella, hain zuzen. Egoera horren eraginez, «familia osoaren oporraldia guztiz zapuztuta gertatu zen», kexuak jasotzen zuenez. Hori dela eta, hasieratik onartu zuen bidaia agentziak gaitzaren eraginez sortutako kalte materialak diruz ordaintzearen ardura, baina familia kaltetuari ez zitzaion aski iruditu eta, beraz, kalte materialak ordaintzeaz gain, «hondatutako oporren konpentsazio gisa kalte-ordaina» emateko eskaera egin eta epaitegira jo zuen. Austriako epaileek, hala ere, ez zuten beren burua egoera horri buruzko iritzi sendorik hartzeko gai ikusi, eta auzia Luxenburgoko Justizia Epaitegiaren esku utzi behar izan zuten, «horrelako kalteak ordaindu beharraren inguruko zalantzak, egungo legedi komunitarioari jarraituz, argitzeko asmoz». Eta, bertako abokatu nagusiak esan zuenez, «oporren hondamenak eragindako kalte moralak ordaintzeko bidea hartuko dute, itxuraz, europar estatuek». *