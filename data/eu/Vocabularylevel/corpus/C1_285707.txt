Docutec Urak iruzur egin dezake? Homeopatia dela eta, zientziaren inguruko gogoeta laburra egiten digu zientzialariak. Zer den zientzia eta zer den iruzurra bereiztea ez men da oso erraza. Koldo Nuñez Betelu (EHU-ko Geologia doktorea) Nire alaba Maider egun hauetan katarroarekin dabil. Aurretik nire beste alabak ere, Libek, pasa du katarroa. Biei botikak eman beharrean homeopatia eman diet. Nire bikotekideak, Estitxuk, eta nik neuk hartzen dugu homeopatia, bai gaixorik gaudenean, bai prebentzio-gisa, bai eta emozioak eta zenbait egoera psikologiko lagundu behar ditugunean ere, homeopatia beti lagungarri suertatu baitzaigu. Zoritxarrez, garestia da, Osakidetzak ez baitu finantzatzen. Eta zergatik ez? Zergatik onartzen dute homeopatia beste herrialde aurreratu batzuetako Osasun ministerioek? Antza, Osakidetzak ez du onartzen zientifikoki ez dagoelako frogatuta ezertarako baliagarri ote den. Areago, gure medikuetako askok homeopatia iruzur eta gezurtzat dute. Zientzia eta teknologiari buruz egindako azken bi inkesten emaitzak aztertu dira duela gutxi argitaratu den Europar Batzordearen RTD info aldizkarian. Europa oso-osoan egindako inkeston hainbat galderaren artean jendeari itaundu zitzaion emandako zerrenda batean ea zein gai ziren zientifiko eta zein ez. Jendearen arabera, medikuntza da gairik zientifikoena, fisika, biologia eta matematikaren aurretik. Areago, homeopatia bera ere gai zientifikotzat hartzen dute orokorrean europarrek! Baina, europarrek gairik zientifikoena dela uste badute ere, agian ez da zintzoena. Horra hor, bada, Hwang Woo-suk zientzialari korearraren izena komunikabideetan barra-barra, klonazio terapeutikoan iruzurra egiteagatik. Zenbait ikertzaile taldek egindako azterketek frogatutzat eman dituzte Hwang jaunak egindako tranpak. Izan ere, Science aldizkarian argitaratu zituen artikuluetan giza zelula amen klonazioa lortzea aldarrikatu zuen, baina, datuak eta frogak asmatuak omen dira. Dena den, ez omen da horren ezohikoa aurkitu berri den iruzur zientifikoa. Hortxe daude, besteak beste, antropologian, paleontologian, fisikan eta abarrean mendeotan zehar ezagutu diren iruzurrak. Hortxe, adibidez, asmatutako Piltdown gizona; hortxe, fusio hotza. Areago, hortxe daude, besteak beste, Elhuyar aldizkariaren azken zenbakian irakur daitekeen artikulu batean ateratako datuak. Izan ere, zientzialari anonimo multzo handi bati galdetutakoan ea inoiz edozein motatako iruzurrik egin ote duten, hainbatek baietz erantzun zuen AEBetan azken bolada honetan egindako inkesta batean. Azken batean, zientzialariak pertsonak dira, eta Gizarteko gainerakoek legez egiten dituzte bekatuak, santuak aldareetan baino ez baitaude. Bekatu gehienak bezalaxe, iruzur zientifiko gehienak ez dira aitortzen eta ez dira inoiz ezagutzen, eta Zientziak aurrera segitzen du sona eta jendearen konfiantza galdu gabe. Horrela behar du izan, gainera, Zientzia gure Gizartearen zutabe bat baita. Baina ez bakarra. Segi dezagun, dena den, iruzur zientifikoaren gogoetarekin. Badira urte batzuk, Nature aldizkari famatuak Benveniste biologo frantsesaren artikulu bat argitaratu zuenetik. Uretan disolbaturik egondako edozein gauza urak berak gogoratu ahal duela frogatzen omen zen argitaratutako lanean. Horrek homeopatiaren oinarria azalduko luke, homeopatia substantzia baten kantitate txiki bat zenbait aldiz disolbatzean baitatza, disolbatutako substantziaren molekula bakar bat ere ez geratu arte. Urak gogoratzen omen du bertan disolbaturik izan duen substantzia eta sendagarri bihurtzen da. Baina Benvenisteren lana beste batzuk errepikatzen saiatu zirenean ez zuten inolako arrakastarik izan, eta ez du inork berriro lortu. Eta Zientziaren oinarri nagusietako bat horixe da, lanak errepikagarri izan behar dute. Beraz, homeopatia ez da zientifikoa, nahiz eta europar askok oraindik horrela uste izan, ez baitu inork oraindik azalpen zientifikoa eman. Baina, galdetzen dut nik, Zientziak oraindik ez duelako azaldu iruzurra al da? Zenbat aldiz baztertu dira hainbat ideia zientifikoak ez zirelako? Eta zenbat aldiz urte askoren ondoren azalpen zientifikoa aurkitu? Azalpen zientifiko eza nahikoa al da zerbait baztertzeko, iruzurtzat hartzeko? Egia zientifikoak al dira egia bakarrak? Nire ustez, ez, inolaz ere ez. Gainera, gaur egia dena, bihar gezur. Ez da zientifikoa izango, baina Libek eta Maiderrek, Estitxuk eta biok, segituko dugu homeopatiaren laguntzaz baliatzen. Agian, laster batean, urak benetan baduela memoria frogatuko dute zientzialariek eta Osakidetzak, orduan, diruz lagunduko du guztion onerako. Bitartean nik ordainduko dut, zientifikoa ez bada ere. Seguru nago, gainera, nire memoriarako ere baliagarria dela. Horrela gogoratuko ditut Zientziaren egiak eta gezurrak!