Docutec Maite ditut maite... gure bazterrak Euskal Herriko gida liburua argitaratu dutela eta, egilearen iritziaz gain, hainbat leku bereziren aurkezpen laburra. Euskal Herriak paraje ugari bezain anitzak erakusten dizkigu. Baina ezagutzen al ditugu? Opor egunak non nahiago ditugu igaro euskaldunok? Euskal Herrian ala munduaren beste aldean? Hori guztia eta gehiago jakin gura genuen eta, uda honetan gure inguruak ezagutu nahi ditugula-eta, material bila joan gara liburu-denda batera. Liburu ugari bai, baina euskara hutsez ezer gutxi topa dezakegula konturatu gara. Liburu dendetan zer dagoenaren jakitun- edo, Iosu Etxaniz ermuarrari "Euskal Herriko Gida" egitea otu zitzaion, euskaldunari bertako bazterrak errazago ezagutzeko aukera eskaini asmoz. Euskal Herria ezagutzeko ibilbide anitz eskaintzen ditu argitaratu berri den liburuak eta erreportajean proposamen horietako bost aukeratu ditugu. Izturitze eta Otsozelaiako harpeak Nafarroa Behereko Donamartiri udalerrian ditugun kobazulo hauek ez dira Hego Euskal Herrian oso ezagunak, baina Europako hegoaldeko santutegi paleolitikorik garrantzitsuenetakoak dira. Haitzuloak berez hiru dira, lehenbiziko Izturitze eta haratago dagoen Otsozelaia (biak turismorako prestatuak) eta zientzialarientzat erreserbatua dagoen Erburua. Bisitatzen badituzue 50.000 urtetan populatutako gune magikoa ezagutuko duzue. Izturitzen hasteko -betidanik ezaguna eta populatua- gure arbasoek eginiko animalien margoak ikus ditzakezue, baina benetan aho zabalik utziko zaituztetenak Otsozelaiako estalaktita eta estalagmitek sortutako itxura harrigarriak dira: "Amatxi Laminen Egoitzan", "Budaren Tenplua", "Pagoda Txinatarra"... bakoitzak bere izena du eta egia esan izen bitxiok ez diote gehiegikeriarik, hain ederra eta harrigarria baita aurrean dugun ikuskizuna! Bisitaldi gidatuak (gidaria euskalduna da) 40 minutu irauten du eta kanpoko museoan mamut baten izterrezurra behatzeaz gain, postalak eros ditzakezue (barruan ezin da argazkirik atera eta postalok lagunei ikusi duzuenaz sinestarazteko froga bakarra dira). Holtzarteko arroilak eta zubia Zuberoako Pirinioetan, Larrañetik gertu, Euskal Herriko arroilarik ikusgarrienetakoa dugu. Izan ere, besteetatik ezberdintzen duena zintzurraren gainean zintzilik dagoen pasabide edo zubitxo bat da, Indiana Jones-en filmetan agertu ohi denaren antzekoa, alegia. Honek zintzurretako bat goitik eta erdi-erditik behatzea eta gozatzea ahalbidetzen du, paregabeko ikuskizuna eskainiz. Dena den, zubi hau filmetakoak baino askoz seguruagoa da, burdinazko kableek eusten diotelako, eta pasabidearen ezker eskuinean altuera handiko sare bana duelako, istripuak oso zail bihurtuz. 200 metroko altueran dagoen zubia basoa ustiatu ahal izateko egin zen eta, esan dugun moduan, zeharkatzea oso zirraragarria baina arriskurik gabekoa da. Pentsa ezazue goitik ikusten diren bistak balizko zorabioa baino askoz indartsuagoak direla, eta zuen oinen azpian mugitzen den zubia mota honetako Euskal Herriko eta inguruko ederrena dela, besterik baldin badago behintzat. Bardeak bizikletan Basamortu edo ilargi paisaia, Bardeetako atsekabeak Euskal Herrian inguru exotiko eta magikoa osatzen du, ez duzuelako beste inon "Far West" itxurako paisaia hain basatiki gogoraraziko dizuen parajerik aurkituko. Eta duela mende batzuk hau guztia basoa zen. Guk Bardea Zuria (higatuena eta ikusgarriena) bisitatzea aholkatzen dizuegu, erdian jarraitzen duen base militarra inguratzen duen bideari jarraikiz, eta baita bizikletaz egitea ere, horrek bertako mirari guztietara hurbiltzeko aukera emango dizuelako. Izan ere, Santxikorrota bidelapur mitikoaren "erresumatxoa" txoko izugarri franko erakusteko irrikitan dugu: Arizonako basamortua ematen duen Prallon aldea, Piskerrako goi lautada itxurako gainak, euren artean haizeak eta higadurak moldatutako marradun mendixkatxo eta bailaratxo labirintikoak, noizbehinka zerurantz zuzentzen ikusten ditugun "lurrezko gazteluak"... Paraje irreal hau naturaren indarrek zer nolako "monumentuak" eraiki ditzaketen konturatzeko leku aproposa da. Trebiño Trebiño historia luzea eta korapilatsua jasan duen konderria dugu, eta agian horregatik beste edonon oso garrantzitsuak izango liratekeen etxe trogloditak bezalako monumentuak hemen ez dira ezagunegiak. Non bestela aurki daiteke Faidukoa bezalako ermita-kobazulo bat, Haitzaren Andre Mari Haitzulo izenekoa, arrokaren barruan zulatutako galeriekin edota haitzaren gainean zizelkatutako erretaula batekin? Non Lañokoak bezalako etxe eta hilobiak (ustez bisigodoen garaikoak), hainbat mendetan zehar bizileku eta errito-leku izandako lurpeko zuloak? Non Markinizen aurki ditzakegun bezalako monolito eta haitzulo ilara izugarriak; etxe izandako batzuk, gotorleku besteak? Trebiño bere arazoak konpondu eta bertako mirariak erakusteko irrikitan dugun ezezagun handia da. Aitzuri hondartza Deba eta Zumaia artean itsasorantz zuzenduz Elorriaga herrixka eta atsedenleku ederra dugu, eta hortik abiatuta, flisch izeneko fenomeno geologiko ikusgarria erakutsiko digun Aitzuri hondartza. Elorriagako (edo Elorrixako) askaldegi edo atsedenlekua bisitatzeko paraje egokia da, Elorreta jatetxeaz gain, jateko mahaiak, jolas-parketxoa eta inguruko labar eta hondartza basati eta zoragarrietatik ibiltzeko bidezidor seinalatuak prestaturik dituen eremu zabala delako. Hementxe dagoelako Britainiarren eskuetan zegoenean, India Himalaiarako lehen espedizioen abiapuntu naturala bihurtu zen. Asko ziren, gero eta gehiago, lehen begiratuan ezinezkoa zirudien ekimenari ekiten ziotenak: Munduko tontorrik garaienetara igotzea, batez ere ordurako denetan altuena zela bazekiten horretara; ingelesek Everest izena jarri zioten, baina askoz lehenagotik Txomolunga eta Sagarmata tibetar eta nepaldar izenekin ezaguna zen. Eta, zer dela-eta itzelezko esfortzu hori? Zergatik bizitza arriskuan jarri azken finean horma bat baino ez dena eskalatzen saiatzeko? Horrela galdetzen zieten funtzionario britainiarrek orduko lehen mendi esploratzaileei, horietako batek historiara igaro den eta abenturaren filosofia ezin hobeto laburtzen duen esaldiarekin erantzun zuen arte: "Hortxe dagoelako". Hortxe igotzeko, ezagutzeko, gozatzeko, arriskatzeko, hortxe gure zain, bere gailurrean norbaitek oina noiz jarriko duen zain. Ez dugu gure burua beste inorekin konparatzeko inolako asmorik, ezta gutxiagorik ere; gure herria ezagutzea horrelako mendi batera igotzearekin parekatzea Donejakue Bidea oinez egin eta Bilbo-Bartzelona hegazkina lehen klasean hartzea bezalako konparaketa izango litzateke, eta liburu bat etxeko berotasunean eta ordenagailuz moldatzeak ez du zer ikusirik egutegi zahar batean gorputza goitik behera izoztua duzula nekez idaztearekin. Baina, zergatik ezagutu nahi izan dituzu Euskal Herriko bazterrak? Zergatik idatzi duzu horren inguruko gidaliburu bat? Galdetzen digutenean berehala datorren pentsamendua beste galdera bat izan ohi da: "Eta zergatik ez?". Zergatik iruditzen zaigu munduko gauzarik arruntena gure inguruko liburu-dendetan Tasmaniari edo Madagaskarri buruzko gidaliburuak aurkitzea (gazteleraz edo frantsesez ia beti, baina baita ingelesez ere), Euskal Herri osoko gidaliburu bat euskaraz eskatzeak ia lotsa ematen digun bitartean? Gu eta gure konplexuak. Euskal Herriak euskaldun askorentzat ezezagun handia izaten jarraitzen du. Askotan, dugunaz konturatzen ez garelako edo kanpora joateak "glamour" handiagoa ematen duela uste dugulako, inguratzen gaituena gutxietsi egiten dugu. Penintsulako hiririk ederrena eta Europako ederrenetakoa dugu (Donostia), Frantziako hexagono osoko herririk maitagarrienetako batzuk (Sara, Larrañe...), beste inon aurkituko ez ditugun kobazulo miragarriak (Izturitze eta Otsozelaia), ohiko baserritar munduarekin zerikusi gutxi duen basamortua (Bardeak), antzinatik heldu zaizkigun oroitzapenak (Sorginetxe) eta etorkizuneko Euskal Herria irudikatzen duten monumentuak (Guggenheim Museoa). Eta horrela, beste hamaika mirari, naturak edo gizakiak moldatutakoak. Mundua ezagutzea, hau da, kultura, jende eta leku berrietaz gozatzea, bizi daitekeen esperientzia pertsonalik aberasgarriena da, jakina, baina beti ere etxea eta etxekoak ongi ezagutu ostean. Azken finean, munduko beste muturrean aurkituko dugun adiskide horrek ere gutaz jakin nahi izango du, ezta?... Beraz, zergatik ezagutu Euskal Herria? Merezi duelako eta hementxe bertan dugulako, gure zain. (moldatua)