Docutec Komunio txikia Komunio txikia egin zuenekoa kontatzen du Zendoiak. NIKOLAS ZENDOIA Nik ere egin nuen komunio txikia. Orduan ala deitzen zitzaion. Bi komunio egiten bait ziran: txikia, zazpi urterekin; eta aundia, amabirekin. Eta bien bitartean, illaren leenengo ostiraletan aitorketa egin eta jaunartzera utsik egin gabe, eskolatik bi kilometroko bidean. Primerviernes deitzen zitzaion. Bidean goazela, inguruko baserritarren batek galdetzen bazigun: — Nora zoazte? — Primerviernesa —mukiei gora tiraz fin asko. Gu baiño pekatu geiago zeukaten gu ala ibillarazi gintuztenak. Nijoan komunio txikiarekin. Egundoko pena daukat argazki ura orain ez edukia. Gerotxoan ere bazan gure jaiotetxean, bazter batean eta bestean bueltaka. Baiña orain alperrik da. Ura ez dago berriz eskuratzerik. Baiña buruan gordea daukat, ordea, nolako argazkia zan gure irudi- -ordea. Bi anai giñan batera: anai zaarrena, Felix, eta ni. Argazkira begira jarrita, ni ezkerretik eta anaia eskubitik. Zer jantzi? Erdi zapata, erdi sandalia beltx brillodunak; galtzerdi txuri sarezkoak, txorkatilla baiño goraxeago doblatuta; galtza grisak, belaunak baiño goragokoak; erdi alkandora, erdi niki txuria —ez dakit zer modelo izango zan ura—; erdi jer-tsei, erdi txaketa urdin polita, luzexka, ipurdia tapatzeraiñokoa; eskuetan liburutxo txuri bana -gogoan det nola zuen azalean gurutzea, kaliza eta sugea kalizara sartzen-; besoan zintzilik, errosarioak; illea, raiarekin orraztua —ala ere, tente xamar geratzen zitzaidan neri; ordurako, ezagun nuen biurri xamarra nintzala—; erbiñude-begiak; eta matxinsaltoa baiño anka meeagoak, belarri txabal-txabalekin. Begira zer argazki polita! Anaiak nere aldean otzana zirudien; izan ere bai-eta. Argazkia kontatu dizuet. Ea, ba, nola zan komunioko jira ura. Ordurako, errezatzen ondo ikasiak geunden. Ordurako bai bait genuen gure leenengo maistra, Laurita, Izetan. Oraintxe il berria da, irurogeita amalau urterekin: 2005eko martxoaren 4an, Elgoibarren. Adio, Laurita. Jarrai dezadan. Komunioko egunaren bezperan, au da, larunbat arratsaldean, amak bidali gintuen konfesatzera, Izetatik bikario xaarrarengana: Meliton Pagolarengana. Ura ez zan edozein. Aldeko Manuelekin joan giñan, Zarauzko parrokiako sakristira. Ura, amar urteko mutikoa, guri laguntzera amaren aginduz, urrengo egunean bazkaritara etortzeko esanda. Ark ere izaten zuen konfesatzeko premia. Eldu giñan parrokiako zimiteriora, eta an zebillen aruntz eta onuntz bikario xaarra, eskuetan liburu beltz bat zuela eta buruan kapelaren bat. Betaurrekoak kendu zituen esku batekin, eta begiratu ondoren: — Zuek al zerate Izetakoak? — Baaai. — Ondo dek. Amak esan zidak goizean etorriko zeratela, eta zai nengoen. Etorri nerekin sakristiara. Eta Manuelek: — Ni auei laguntzera etorri naiz. Bikario xaarra eseri zan silla aundi eder batean, eta artu zuen lepotik zintzilik alako trapu bat Asi zan, ba, gure leenengo aitorketa ura. Bazirudien epaitegi batean geundela. — «Gurutze santuaren» egiten ba al dakizue? — Baaai— eta di-da. — Ondo. Eta aitagurea? — Baaai— eta ri-ra ura ere—. «Jesukristo nere Jauna» eta kredoa eta salbea eta «Ni pekatari» eta denak badakizkigu. — Ondo zegok, ondo zegok. Pixka batean isilik egon ondoren: — Eta? Oker txikiren batzuk egingo zenituzten, ba? — Baaai. Oillo lokari anka moztu; eta oillarra ito, aldekoarekin burrukan galdu zuelako Eta anaiak: — Ni ez nintzan an, e? Ni itulan (itaurrean) nintzan egun artan — Bai, baiña onek Urdanetako apaizari «i» esan zion leengoan —nik ere nere burua salbatu bear, ba—. Etxeari su ematen ere probatu giñan, baiña ez genuen erre — Eeee! Ori pekatu mortala dek gero! —aiek begiak jarri zituen. Manuel ere ezin isilik egon, eta: — Aranburu Zarretik melokotoiak ere arrapatu zituzten. Eta nik: — Bai, baiña berau ere an zan. Eta anaiak: — Bai. Denok giñan. Bikario xaarra larri eduki arazi genuen guk, barreari eutsi ezinda, ezpaiñak itxi-itxi eginda. Ari barrea ateratzea miraria bait zan. Ondoren esan zizkigun bere esan bearrekoak, serio-serio: urrengo egunean Jesus leenengo aldiz artuko genuela, eta apaizari mingaiña dena ateratzeko, Jauna ondo jarri zezaigun, eta ortzekin ikutu gabe irensteko, eta baraurik etortzeko, eta orrelakoak. Jaiero mezara joateko, eta illero konfesatu eta Jauna artzeko, eta primerviernesak eta ori dena. — Eta orain zoazte etxera, okerrik egin gabe. Orrela izan zan gure leenengo aitortza xelebre ura. Ez dakit barkatuko zizkigun edo ez baiña. Urrengo egunean bai baraurik joan ere elizara! Baita Jauna irentsi ere, ortzekin miñik eman gabe, zintzo demonio! Badakizue orduko oitura zer zan, gaiñera: komunioa egindako egunean, naiz txikia naiz aundia, eskuan muin egitea jendeari: ezagunei, osaba-izebei, auzokoei eta, azkenerako, parean jartzen zan guztiari. Bai, ba. Pezeta rubia-edo ematen bait zuten muin egindakoan. Batzuek, paperezkoa ere bai. Eta guk ura nai; paperezkoak gehiago balio ote zuen, ba! Gogoan det komunio egunerako, Trinidade egun aundirako, gure etxean nola sukaldea zuritu-eta egin ziran. Alpontxo Eztiburu izango zan, bai, orduan ere igeltseroa. Beti ura izaten zan-eta. Baita gure amak gatz-ontzi berria nola ekarri zuen ere, gogoan det, egun artarako. Martxiel zaarrak an jarri zuen iltze batekin, su aurreko orman zintzilik. Urdin illuna zan, gaiñean zokoa taparekin, eta beean bi kajoi txiki. Ez zan, ez, sukalde itsusia geratu. Atzo balitz bezela gogoratzen naiz nola, bazkaria bukatu ordurako, anaia eta biok joan giñan auzoetara, jendeari eskuan muin egitera, gatz-ontzi berriaren kajoitxo bana eskuetan genuela. Etxe denetan kontu berdiña genuen, kopla berdiña: — Komunio txikia egin degu. Bai dirua bildu ere latz. Ogeina pezeta-edo, bai, beintzat. Egunetan eduki genituen txanpon aiek kajoitxo aietan, gauean oeratzerakoan eta goizean jeikitakoan kontatuz. Gure leenengo aurrezki-kutxak bi kajoitxo aiek ziran. Pasadizo auek gertatu zirala, badira berrogeita amazazpi urte. Jesus, Maria eta Jose! Atzo goizeko kontuak dituk, ba!