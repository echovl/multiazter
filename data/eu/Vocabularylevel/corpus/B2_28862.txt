Docutec Eraso sexualen zergatia Zergatik galderari ihardesteko ez dago erantzun bakarra. Bste arrazoi bat apunta liteke, zeharo nobedosoa: gizonezko batzuek emakumeei eraso egiten diete funtsean homosexualak direlako. «Bestea» hil nahi dute. LAURA MINTEGI Tantaka, baina etengabe, estatistikak betetzen doaz, eta urte amaierarako erakundeek esango digute ehun bat emakume baino gehiagok bizia galdu dutela beren gizonen eskuetan. Tiroz, labankadaz, kolpez edo itota, emakume horiek bizitzeari utziko diote, nahiz eta horietariko askok aurretik esanda zuten amaiera hori espero zutela. Eta laguntzeko, mesedez, eta beldurrak jota bizi zirela, eta babesteko. GPS sistema eskainiko zaie batzuei, etxe babestuak besteei, epaileren baten edo bestearen urruntzeko agindua. Baina alferrik. Minbizia tiritaz osatu nahi izatea bezalakoa da. Gaitza handiagoa da eta errotuta dago. Zergatik galderari ihardesteko ez dago erantzun bakarra. Arrazoiak askotarikoak dira, soziologikoak, ekonomikoak, judizialak, kulturalak eta psikologikoak. Philippe Sollers idazleari irakurri, eta bere teoria egia balitz, beste arrazoi bat apunta liteke, zeharo nobedosoa: gizonezko batzuek emakumeei eraso egiten diete funtsean homosexualak direlako. «Bestea» hil nahi dute. Philippe Sollers "Tel Quel" aldizkariaren sortzaileak Sophie Rostain—en galderei erantzunez, emakume eta gizon gorputzez aritzen da "La Porte" aldizkarian, bai eta nola bizi dugun gure gorputzean edertasuna eta moztasuna. Sollers—ek uste du (Lacanen esaldian oinarrituta: «On est hètèrosexuel quand on aime les femmes, qu'on soit un homme ou une femme») ia inor ez dela heterosexuala, egiazko hetero bakarrak emakumeak maite dituztenak direlako, gizon zein emakume izan. Eta emakumea maitatzea ez da batere erraza. Nork maite du inkonsistentzia, intseguritatea, ezuste etengabea, inestabilitatea? Gehienok jotzen dugu seguru den hura maitatzera. Ezaguna maite dugu, mugigaitza, estabilitatea, gu bezalakoa dena. Emakumea maitatzea, ordea, «Bestea» maitatzea da, ezezaguna, diferentea. Areago, emakumearentzat berarentzat ere zaila da emakumea maitatzea. Zenbatek onartzen dute beren gorputza, beren feminitatea? Emakume askok euren gorputza errefusatzen dute, eta autoestima arazo larriak dituzte. Funtsean, eurak ere homosexualak dira. Heterosexual bakarrak emakumeak ­inkonsistentea­ maitatzeko ahalmena dutenak lirateke. Heterosexualak baldin bagara, ez—segurua, ez—monotonoa, ez—errepetitiboa gustatu beharko litzaiguke, hain zuzen ere Paul Cellan poetak gomendatzen zigun gauza bera.