Docutec Agur Jaunak Idazleak zergatik ez duen kantatzen, txalotzen edo ez den jaikitzen, kantu hori entzuterakoan, arrazoitzen du: mezua soilik gizonentzakoa delako, ez andrazkoentzat. Jaunak agur, agur t'erdi (ber-bis) hala dio ospakizun handitan gure artean kanta ohi den abestiak. Orain bi aste, ostegunean, irailaren 23an entzun nuen azken aldiz. Beste hiru kanturen ostean, Bizkaiko Abokatuen Elkargoko koruak kantatu zuen Urte Judizialari hasera emateko ekitaldian. Ez nuen kantatu —ez dut aspaldian kantatzen kantu hori— ez eta jaiki entzuteko —zutik geunden entzule guztiok egun horretan— ezta txalotu ere kantu hori bereziki, bukatzean —bai aurreko beste hirurak—. Erraz da jakiten zergatik ez dudan kantatzen, txalotzen edo ez naizen jaikitzen, kantu hori entzuterakoan, errespetuak agintzen omen duen moduan: agurtzearekin batera erakutsi nahi duen errespetuzko mezua soilik gizonentzakoa —edo gizonenganakoa— da, ez andrazkoentzat. Horregatik, eta, aurreko batean, abesbatza berorri kantu bera entzun ostean, eta taldeko partaide guztiak abokatu izanik, hurbildu nintzaien hauxe adierazteko: ez zela zaila —musika notak jarraiki— Agur andrak esatea, kantatzea, birritako horretan, behin sikiera. Oso interesantea zela bere burua feministatzat duen batek esan zidan, baina hurrengo honetarako ahaztu egingo zitzaion —behin baino gehiagotan esana dut, eta kantari ezberdinei gauza bera; batzuetan beti antzekoak errepikatzen duen erotxotzat ez ote nauten hartuko!?—. Hemendik kanpora, eta harrotasunez, behin baino gehiagotan kontatu ohi dut, euskarak, gaztelerak ez bezala eta jeneroak bereizten dituelako, ez duela gizonezkoentzakotan andrazkoena barne hartzen. Eta, hala, andra-gizon; neska-mutil edota abar zabalak —neba-arreba....— gogoratzen digun moduan abantaila txiki bat badugula hizkuntzaren aldetik —emearena gizonarengan galtzen ez den neurri horretan— nahiz eta bereizkeria penagarri anitz hor egon, beste modu batez —hizkuntzan eta bizitzan—. Horregatik, bizi naizen herri honetan (Arrasaten) gizon batzuk «mutikoek» esaten dutenean, mutilak bakarrik direla —ez neska-mutilak— gogoratzeaz gain, erderismoa ala matxismoa den galdetu diet makinatxo bat aldiz —euren asmoa denok sartzekoarena nabarmena denean—; edo lan egiten dudan beste herri honetan (Bilbon) bertako bilbainitoek «los aitas» —erdaraz, noski— esaten dutenean, ea ume horren —edo bere— gurasoak biak gizonezkoak diren galdetzerakoan agertzen didaten harridura ûeta kabreoa batzukû irentsi behar aipaturiko kantuaren aurrean. Batek baino gehiagok tradizioa ezin zapuztu, berdin kantatzen, sentitzen eta egiten jarraituko du. * laburtua