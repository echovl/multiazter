Docutec Itziar Perez. Lunbalgia Itziar Perez Irazusta Familia Medikuntzako mediku espezialista da, eta irakasle ari da Donostia Ospitalean, Familia eta Komunitate Medikuntzako Unitatean. Berarengana jo dugu lunbalgiari buruzko argibideak eman diezazkigun. Izan ere, Osakidetzak duela gutxi Lunbalgiari buruzko praktika klinikoaren eskuliburua izenekoa argitaratu du, eta Itziar izan da proiektuaren koordinatzailea. Hasteko, azalduko al diguzu zer den lunbalgia? Lunbalgia saihetsetik ipurmasailera doan mina da, hor egokitzen den mina. Batzuetan, hanketatik behera doan minari ere deitzen zaio lunbalgia, baina hori ziatika da. Hori gure eskuliburutik kanpo utzi dugu. Baina nola neurtzen da min hori? Beste era batera esanda, nola sailkatzen da gerriko min hori? Mina neurtzea zaila da: batentzat min handia dena beste batentzat apenas den mina. Dena dela hiru motatan sailkatu daiteke mina. Bat izango litzateke bizkarrezurreko mina, lunbalgia arrunta, eta baditu ezaugarri batzuk: min mekanikoa da, geldirik zaudenean ez daukazu minik; aitzitik, joaten bazara zerbait hartzera eta makurtu, orduan mina sortzen zaizu; edo ohean bueltaka hasiz gero. Baina, berriro diot, geldirik zaudenean ez daukazu minik. Mugitzean, orduan? Bai. Beste kontu bat da ziatika, hankatik behera doan mina. Ziatika jasaten dutenek batzuetan inurridura nabaritzen dute, sentsibilitate falta, baina horrek beste ezaugarri eta tratamendu batzuk ditu. Eta gero, bizkarrezurrean, lunbalgiaren atzean, ezkuta daitezke gaixotasun larriagoak: infekzioak, tumoreak... Baina kasu horietan mina desberdina da: leku berean beti, geldirik ere mina sentitzen da, sukarra. Halakoak adineko jendeak izan ohi ditu, fisikoki ere okerrago daude, argaldu egiten dira... Badaude beste ezaugarri batzuk ere laguntzen digutenak bereizten min arrunta den edo atzean gaixotasun larriren bat dagoen. Nolanahi ere, esan beharra dago oso arraroak direla horrelako kasuak; arruntena da lunbalgia mekaniko bat izatea. Zein tresna erabiltzen dituzue hori guztia jakiteko? Zeren, zerorrek esan duzu, batentzat min handia izan daitekeena beste batentzat ez da. Garrantzitsua da oso medikuaren eta gaixoaren arteko elkarrizketa. Horren bidez, diagnostikoa egin daiteke kasurik gehienetan. Badaude, bestalde, alarma-seinalea deitzen zaien zeinu eta sintomak. Galderen bidez, mina sailkatu dezakezu gutxi gorabehera, jakin nolakoa den. Bestelako probak oso-oso gutxitan behar dira lunbalgia baten aurrean, atzean beste zerbait egon litekeen susmoa daukazunean bakarrik. Ez dakit elkarrizketa horien bidez jakiterik izaten duzuen zerk eragin duen min hori. Ba al dago arrisku-faktorerik? Ikerketa asko daude diotenak lunbalgia mekanikoa zerk eragiten duen: batzuek lokailuak esaten dute, muskuluak beste batzuek, baina ez dago ezer garbi. Eta arrisku-faktoreak ere asko ikertu dira: pisua jasotzea, autoa denbora askoan gidatzea edo eserita egotea... baina frogatzeke dago. Hala ere, prebentzio moduan beti esaten da -eta guk ere hala diogu geure gidan— ez dela ona karga handiak jasotzea eta jarduera fisikoa, berriz, guztiz mesedegarria. Beraz, arrazoiak bat baino gehiago egon daitezke lunbalgia izateko. Baina behin diagnostikatzen duzuenean, nola egin aurre horri?, zer tratamendu edo gomendio daude? Guk gidan egin duguna da lunbalgiaren aurrean dauden tratamendu guztiak mahai gainean jarri, alde onak eta txarrak aztertuz. Hau diot, zergatik lunbalgiaren gainean tratamendu asko entzuten dira, eta guk beharrezkotzat jo dugu tratamendu horien bi aldeei erreparatzea. Horiek horrela, ikusi da lunbalgiari aurre egiteko, ona dela jarduera fisikoari eustea, eguneroko bizimoduarekin -minak uzten dizun neurrian, behinik behin- jarraitzea: ibiltzea, etxeko lanak egitea eta, ahal baduzu, lana ez uztea. Azkeneko hori, jakina, zer lan daukazun, baina ikusi dena da kaltegarria dela ohean gelditzea, zeren horrela gehiago kostatzen baita zure onera etortzea, ohiko bizimodua eginda baino. Zer tratamendu? Analgesikoak -parazetamola eta- erabil ditzakegu mina murrizteko. Beste era bateko tratamendu batzuk ere asko entzuten dira gaur egun, ozonoa, adibidez. Horretaz esan beharra dago -lunbalgia arruntaren kasuan, behintzat- ez dagoela ikerketa bat ere esaten duena ona denik. Gero, masajea... Masajea-eta asko entzuten dira. Masajea asko entzuten da, bai. Bai ikerketek eta bai fisioterapeutek diotenez, hobe da tratamendu aktiboak izatea, mugimenduari eustea, eta ez zuri masajea ematea. Alegia, zerorrek egitea ariketa, beste batek egin ordez. Hori da. Akupuntura ere hor dago. Holakoekin dagoen arazoa da ez daudela araututa. Akupunturaren kasuan, ikusi da oso esperimentatuak eta oso jarrita dauden akupunturako zentroetan, mementoan mina kentzen dizutela; hori bai, gerora, ostera itzultzen da mina. Manipulazioan ere beste horrenbeste: ikerketa batzuen arabera, zenbait gaixorentzat ona izan daiteke; betiere, manipulazioa egiten duen jendea oso jarrita badago, esperientzia handikoa bada. Orduan, horrelako tratamendu bat haltzera bazoaz, oso kontuan eduki behar duzu norengana zoazen. Aipatu duzu metodo batzuen bidez mina joan egiten dela baina berriro itzul litekeela. Zer gomendio emango zenieke irakurleei min hori errepikatu ez dadin, gaixoberritu ez daitezen? Ba, lehenago esan dudana: jarduera fisikoa egitea. Eta ez bakarrik igeriketa; beti esaten da igeriketa oso ona dela... Igerian egitea ondo dago, baina baita ibiltzea, sasoian egotea ere. Hori da neurririk onena berriro minik ez izateko.  ____  Artikulu honi buruzko ariketa-sekuentzia egiteko, bilatzailean 377195 idatzi.