Docutec Emakumea biziki urruti dago boteretik Isel Rivero soziologoa da, idazlea eta NBEren Espainiako informazio zuzendaria. Eredua da aldatu beharrekoa: gizasemeak etxeko ardurak bereganatu behar ditu emakumeak, aukeren berdintasunez, lan munduan jardun dezan.  Isel Rivero: soziologoa, idazlea eta NBEren Espainiako informazio zuzendaria "Nazio Batuen Erakundea nire bizitza ereduen sintesia zen: behartsuenei laguntza eman eta munduko bakearen alde jardutea". Horixe da, izan, berrogei urtetan egin duena: industri garapenerako proiektuetan, emakumea sustatzeko egitarauetan eta NBE eta gobernuz kanpoko erakundeen arteko topaketetan aritu izan da. Namibia eta Hondurasko bake proiektuetan esku hartu izan du eledun eta aholkulari politiko gisa. Ruandako sarraskiak gertu-gertutik bizi izan zituen, bertan baitziharduen beharrean, eta 1996an Erakundeko Idazkari Nagusi zen Boutros-Ghalik NBEren Espainiako Informazio Bulegoko Zuzendari izendatu zuen. Iaz erretiratu zen lanetik kargu horretan eta bulegoa itxi egin zen. "Emakumeak mundua aldaraziko duela sinesten dut etsi-etsian" diozu, baina ez dirudi gaur bertan egiaztatuko denik zure baieztapen hori.  Nazio Batuetako Erakundean emakume batek departamentu baten buruzagitza hartzean, berehala hasten dira kontsultak egin eta iritziak lantzeko bilerak, emakumea ez da bere boterea partekatzearen beldur agintaritzari uko egin gabe. Familian antzeko zerbait egiten du amak: aitaren agintaritza agertzean, txitak bildu eta nori bere balioa eman beste konponbiderik ez baitu. Horrela definituko nuke nik boterea bera eta boterea egikaritzeko modua. Begira zure ingurura (elkarrizketa Madrilgo Palace hotelean egin da): toki honetan laneko gosariak ohikoak dira. Gizonezkoak bakarrik dabiltza hemen, finantzariak inondik inora, eskoltarik ez baita ikusten. Hemen dugun hau ez da oraino aldatu, Espainian ez ezik, Europa osoan ere. Ez gaitzaten engaina, emakumea biziki urruti dago egun boteretik. Berdintasun eskubidea auzitan ez jartzea lortu dugu ¿teorian, behintzat¿, baina aitortza hori ez dugu aski, gauza publikoaren banaketan eta kudeaketan ere esku hartu nahi dugu emakumeok. Feministok betidanik esan dugu kontsulta, kontsensua, eragile sozialen baietza eta erabakiak hartzeko sarbidea bilatuko dugula.  Diskurtso horrek atzera eginarazten dit denboran: feminista terminoa gainditutzat jotzen omen zen...  Behin ere baino gehiago erabili beharko genuke, ordea, harrotasunez erabili ere. Duela berrogei bat urte, mugimendu feministak hasi ziren garaietan, feminista eta iraultzaile gauza bera zen baina, horrez gainera, halako aire subertsiboa ematen zitzaion hitzari: bazirudien boltxebike ginela eta boterea kosta ahala kosta hautsi nahi genuela. Gaur, ordea, bilatzen duguna berdintasuna dela ulertu ez ezik, jarrera hori justiziazkotzat jotzen dute. Aurrera egin dugu, dudarik gabe, baina gogoan izan 1993. urtean hitz egin zela estreinakoz emakumeen eskubideez, Giza Eskubideen Bigarren Konferentzia Vienan egin zenean...  Zer egin beharko da panorama aldatzeko? Argi dago boterea daukanak ez duela utzi nahi izaten. Ezta behin ere. Eta boterea maskulinoa dela. Kontua da gizartean funtsezko aldaketa eragitea: bertan, emakumeak bere inklusioa galdu duen bitartean beste alderdiak, gizonezkoenak alegia, esklusioan oinarritu du bere boterea. Horrela, baina, munduan gauzak ez doaz oso ongi, begira: geroz eta arma gehiago eta sofistikatuagoak, gizarte osoaren lepotik, gerra nozitzen duena ez ezik, behatzaile huts diharduten herrialdeak ere galtzaile gertatzen baitira. Aldaketaren eragilea inklusioaren aldeko mezua izatea lortu behar dugu. Feministak ez ezik, beste gainerako emakumeek ere, emazteki diren heinean, gizasemeak ez bezala ulertzen du boterea. Gizonezkoak konbentzitu beharko ditugu, aldaketaren onuradun gertatuko baitira haiek ere.  Emakumea ere konbentzitu behar dugu, aldaketan esku har dezan.  Emakumearen presentzia beti negoziatu behar omen da; norvegiar emaztekiek aise ulertu zuten boterea beraien eskuetan izan ezean jai zegoela. Orduan, denak sartu ziren alderdi politiko aurrerazale eta kontserbadore guztietako zerrendetan. NBEn gobernuen delegazioekin lanetan ari ohi ginen emakumeok ere halako batean konturatu ginen: erabakiak tabernan hartzen ziren. Beraz, tabernan sartu ginen geu ere. Ohiturak bat-batean aldatuko ez genituela ederki genekienez, golfean jokatu behar zenean, golfean jardun ginen. Emakume askok osaturiko taldean zerrenda bat egin genuen: nork praktikatzen zuen halako kirola, nor zegoen libre afaltzera joateko, etc. paperak gure artean banatzeko.  Zerbait lortu al zenuten?  Ahaleginak egiteko modu bakarra genuen huraxe. Geroago, emakume exekutiboen bazkari eta bilerak sustatzen saiatu ginen eta hortxe hasi zen tradizio berria: orain emakume enbaxadoreak, Batzar Nagusia hastean, bazkaltzera biltzen dira. Baina sistemak lehengo lepotik burua: boterea dagoen tokian emakumerik ez. Segurtasun Kontseiluan, adibidez, emakume bakarra izan da. Desarme Batzordean, alerik ez. Baina iristeko ahaleginak egin behar ditugu.  Noiz hasi ginen jabetzen emakumearen kontrako bortxakeria desagertu beharreko gaitza zela?  Bortizkeria matxista mahai gainean emakume kontserbadore batek ipini zuen estreina: Moulin Reagan-ek Kopenhage ozen esan zuen aurrerazaleok pasilloetan ahapeka genioena. Funtsezkoa izan zen kontserbadore batek mikrofonoa hartu eta goi-klaseetako emakumeek nozitzen dituzten tratu txarrak salatzea: "Nik dakidala, kasu askotan abusu sexual eta fisikoak jazotzen dira" berretsi zuen. Bortizkeria berdintasunera iristeko eragozpena dela orduantxe hasi zen jorratzen. Emakume hark, gainean, ordura arteko beste mito bat suntsitu zuen: jokamolde bortitza mozkor eta behartsuen kontua zela, alegia, herrialde garatu eta goi-klaseetan berdin-berdin gertatzen delako.  "Generozko biolentzia" esakunea ez darabilzu.  Ez dut gustuko eta, gainera, itzulpen txar baten emaitza da: ingelesez "gender violence" sexu konnotazioa du, argi eta garbi, baina espainolez zeharo bestelako adiera du. Bortizkeria patriarkalaz eta, nahi baduzu, "bortizkeria matxistaz" ari naiz ni. Nazio Batuen adierazpenak, gainera, ez du zalantzarako zirrikiturik utzi eta, areago, espainolezko bertsioan ere "emakumearen kontrako bortizkeria" aipatzen du.  Nola alda daitezke herentzian hartu (eta, seguruenik, utziko) ditugun ohiturak?  Emakumea lan merkatuan sartzean ez da denetara iristen; horretan ahalegintzea, gainera, eredu tradizionala betiereko bihurtzea litzateke. Eredua da aldatu beharrekoa: gizasemeak etxeko ardurak bereganatu behar ditu emakumeak, aukeren berdintasunez, lan munduan jardun dezan.