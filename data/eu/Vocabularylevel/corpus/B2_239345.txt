Docutec Gizonkeria erantzi nahian Emakumeek urteak daramatzate elkartzen, antolatzen, beraien rola aztertzen eta sexismoaren aurka borrokatzen. Orain, gizonen txanda ere iritsi dela dirudi. Sexismoak, orain elkartzen eta antolatzen hasi diren gizonezkoen talde hauen arabera, emakumea zapaltzeaz gain gizona ere baldintzatu eta zapaltzen du. Historikoki izan dituzte gizonek sistema patriarkalari esker emakumeek izan ez dituzten zenbait pribilegio. Kontua da pribilegio horiek nolabait gizonak eurak ere kaltetzen dituela. Dirua, askatasuna eta erabakiak hartzeko aukera dute. Baina aldi berean horrek, lehiakortasuna ezarri die, autoestimu falta eragin eta afektibitatearen mundua itxi. Emakume eta gizonen arteko berdintasunaren alde lan egiteaz gain, gizonak beraien bizitza kalitatea hobetu nahian, duten alde femeninoa landu nahi dute. Gizonen krisia eta gizonen aldaketa aipatzen da nonahi azkenaldian, baina gutxiengo batean eta modu partzialean ematen den zerbait da oraindik. Gizonek negar egiten dute Sistema patriarkalak gizonengan sustatutako baloreak dira indar fisikoa, adimen arrazionala eta askatasuna —sexuala, soziala, mugitzekoa, bakarrik egotekoa nahi dutenean, familiako ardurei uko egitekoa...—. Orain, ordea, gizon asko emakumeen kualitatetzat hartuak izan diren hainbat ezaugarri hartzen hasiak dira edo hartu nahiko lituzkete, berdintasun egoerara iristeko, eta gizonen euren onerako ere bai. Patrick Welshek dioenez, ideala honako ezaugarriok gizonek bere egitea izango litzateke: afektibitatea, elkartasuna, entzuteko gaitasuna... Baina oraindik sozializazio prozesuak indar handia du eta egia da bizitza guztian zehar gizonei honako mezuak eman zaizkiela: — Jaio berritan: «Ez negar egin» — Eskolan hastean: «Hoberena izan behar duzu» — Nerabezaroan: «Neskekin atera beharko zinateke» — Hizkuntzari dagokionez: «Esan gizonei mahaian esertzen hasteko, bazkaria prest dago eta» — Maitasunean: «Ez zaitez maitemindu, erokeria da eta» — Lanean: «Diru asko irabazi behar duzu eta ospetsu izan» — Senar-emazteen artean: «Zuk agintzen duzu». Denok gogoratuko ditugu ordea, ondokoa bezalako esaldiak: «Egin negar emakume moduan, ez baituzu jakin gizon moduan zure burua defendatzen». Bada, gezurra da neurri handi batean. Gizonek negar egiten baitute. Erresuma Batuan Kleenex taldeak egindako inkesta baten arabera, galdekatutako gizonen ia herenak onartzen du hilabetean behin behintzat negar egiten duela. Oxfordeko Ikerketa Sozialeko Zentroak 2.000 gizonen artean egin zuen galdeketa. Dirudienez, emakumeentzat bezala gizonentzat ere negar egiteko lehen arrazoia gertukoen heriotza da. Bigarrena, ordea, gizonentzat, liburu edo filmetako eszena tristeak dira. Eta %22ak bakardadeagatik, %18ak musika entzuten duenean eta %16ak min fisikoarengatik egiten du negar. Hala ere, gogoratu beharra dago negarraren debekua ez dela beti benetako gizontasun horren ezaugarri izan. Iraultza industrialaren ondoren hasi baitzen, hain zuzen, gizonen rol berri hori agertzen. Orain gizonek negar egitea berriz modan omen dago eta Kleenex-ek gizonentzat bakarrik den linea bat atera du, mukizapietan. Baina, ezagutzen al duzu oraindik gizonik publikoan negar egiten duenik?, egin digu galdera Ibon Arrizabalagak. Gutako bakoitzak ezagutzen du erantzuna. Teoriatik praktikara Gizonak itxura fisikoari dagokionez aldatzen ari direla garbi dago. Baina gauzak ez daude hain argi beraien ideiak eta jokaerak aztertzean. Luis Bonino mediku psikiatrak Europako hainbat herrialdetan eta Espainian egin izan diren ikerketak aztertu eta emakumeen aldaketen aurrean dituzten jarreren arabera, gizonak hirutan sailkatu ditu. 2002an eginiko Emakundeko jardunaldietan eskainitako txosteneko datuak dira hauek: 1- Emakumeen aldaketen aurkakoak: gehienbat 55 urtetik gorakoak dira baina azkenaldian 21 urtetik beherakoak ere ugaritzen ari dira. Beraientzat emakumeen borroka ez da berdintasunera iristeko helburuarekin egiten, baizik eta gizonak dominatzeko xedearekin. 2- Emakumeen aldaketaren aldekoak: gazteak, ikasketa maila handikoak, ezkongabeak, seme-alabarik gabeak... Batzuek ez dute euren rol maskulinoa zalantzan jartzen, beste batzuek onartzen dute emakumeek funtzio maskulinoak hartzea, baina ez alderantziz. Beste gutxi batzuek beraien rola zalantzan jartzen dute. Eta beste batzuk, gero eta gehiago, neska-lagunaren lagun pasiboak dira eta iniziatiba emakumeengan uzten dute, modu horretan gizonek ez dute ia jokaera «maskulino»rik hartzen. Hauetako askok profeministatzat dute euren burua, nahiz eta gehiago diren ideien alorrean praktikan baino. 3- Aldaketa horiekiko anbibalenteak direnak: hauetako asko nerabeak ziren 68ko Maiatzean, eta helduak ziren Espainian Franco hil zenean. Batzuk ados daude emakumeen aldaketekin, beste batzuk ez. Eta horregatik galduta sentitzen dira. Ikerketen arabera, Espainiako Estatuan kategoria bakoitzak gizon guztien heren bat hartzen du. Baina Boninok dioenez, modu argi batean emakumeekiko berdintasunaren alde daudenen kopurua %5ekoa baino txikiagoa da. Negozio bihurtu dira Depilatu, arropa asko erosi eta produktu estetiko anitz erabiltzen duten gizonak ugaritzen ari dira. Metrosexualak edo heterogayak deitu izan zaie. Itxuran behintzat, gizonak aldatzen ari direla ezin ukatu. Gizonen industria estetikoak 8.000 milioi eurotik gorako negozio mundiala sortu du. The Economisten arabera, 25 eta 45 urte bitarteko gizon iparamerikarren %35ak metrosexual ezaugarriak ditu. Eta beste bi datu: anorexia eta bulimia kasuen %20ak dagoeneko gizonenak dira. Eta orain arte ezagutzen ez zen arren, %70ak andropenia izaten du, emakumeen menopausiaren baliokidea. *laburtua  