Docutec Ana Urkijo: "Ilusioagatik nago Athleticen" Bilboko Athletic Club futbol taldeko zuzendaritzako kide da Ana Urkijo. Lehendakariorde kargua du. Nesken taldeak liga irabazi duen arren ez da, gaur-gaurkoz, gabarra ateratzearen aldekoa. Emakume da gizonezkoek gizonezkoentzako egindako munduan. MIEL A. ELUSTONDO Bilboko Athletic Club futbol taldeko zuzendaritzako kide da Ana Urkijo. Lehendakariorde kargua du bertan eta Fernando Lamikizen ordezkotza bete behar izaten du hainbestetan. Palkoan jarri behar izaten du eta horixe du koxka: ezin berak nahiko lukeen bezala Athleticen golak ospatu. Dario Urzayren elastikoa gustatzen zaio baina zaleen artean eztabaida ez piztea hobesten du. Nesken taldeak liga irabazi duen arren ez da, gaur-gaurkoz, gabarra ateratzearen aldekoa. Emakume da gizonezkoek gizonezkoentzako egindako munduan. Athletic Club-eko lehendakariorde zara, emakumezko bakar, eta ez dakit hori anekdotikoa den, ala genero berdintasunarekin loturik datorren... Bietatik du... Anekdotiko ere bai, beraz? Bai, horma horretan arraila egin dudalako. Gure aita Athletic-eko lehendakariorde izan zen eta ni, oso txikitandik, berarekin joaten nintzen San Mamesera. Baina San Mamesera ez ezik, beste zelai askotara ere bai. Mendira joan, eta bueltan, igual esango zidan: "Handiko aldetik jaitsiko gara eta, hartaka, halako partida ikusiko dugu". Eta "halako partida" hura, auskalo!, igual izango zen Padura, Apurtuarteren kontra. Nebarik ez nuenez, niri sartu zidan zaletasuna. Bi aukera zeuden, futbolari gorroto izatea, edo gustatzea. Eta gustatzea gertatu zen. Gure aitari grazia handia egiten zion bere alabak Athleticen hamaikakoak esatea. Horrela hasi zen nire bidea futbolean. Jauzi handia dago hortik taldeko zuzendaritzako kide izatera... 90ean dei bat jaso nuen. Athleticen hauteskundeetara aurkezten zen talde batetik ari ziren, Jose Julian Lertxundi zen buru, eta ni haiekin izatea nahi zuten. Ordu arte ez zen emakumezkorik izan zuzendaritzan. Taldeak hauteskundeak irabazi egin zituen, eta zuzendaritzako kide izan nintzen. Lehenengo aldiz emakumezko bat Athleticen, eta zuzendaritzako idazkari izan nintzen. Kopako partida zen aurreko batean San Mamesen. Telebistan, jende ilarak erakutsi dituzte. Hainbat neska gazte ikusi ditut sarrera erosi zain... Emakumezkoa gero eta gehiago dago leku guztietan. Errealitatea da eta ez dago ukatzerik. Baita futbolean ere. Eta zuzendaritzakoa ere horren ondorio da. San Mamesen ere emakumezko asko izango da, beraz. Bai, emakumezko asko. Gizartearen gainerako maila guztietan bezala. Lehen, gizonezkoarenak ziren zenbait esparru. Gaur egun ez. Zorionez, gaur ia ez dago gizonezkoaren esparru denik. "Zorionez", esan dut, eta ez errebindikazio feminista bat bezala, gizonezkoaren kontra banengo bezala, ez, errealitate objektibo delako baizik. Eta horrela hartu eta onartu beharra dago. Emakume asko al daude zuk ezagutzen dituzun ekipoetako zuzendaritzetan? Ez, ez dago. Real Madrilen bada bat, juntako idazkaria, eta Bartzelonan aldiz ez, ez dago. Bartzelonako zuzendaritzako batek esan zidan: "Ez, guk ez dugu emakumezkorik juntan, baina, aldiz, emakumezkoa da ekonomia-arlo guztia zuzentzen duen pertsona. Kargu bat, ordaindua! Gure amak esaten duena: "Argia izan behar da, argia. Hark kargu ordaindua du; zuk, berriz, dirua jarri behar izan duzu zuzendaritzan egoteko!", bankuari abala eskatu diodalako, zuzendaritzako kide guztiek egiten duten bezala. "Ai, ume, noiz edo noiz ikasiko duzu!", esaten du gure amak. Zergatik ez du Athleticek, nesken taldeak, gabarra atera? Galdetu izan didate hori. Emakume naiz, eta ea zuzen adierazten dudan nire pentsamendua. Zaila zait galdera horri erantzutea. Nik nahiko nuke neskek gabarra ateratzea, baina nesken futbolak gaur egun ez du mutilenak duen oihartzuna. Horrela da. Hortaz, galderari bai edo ez erantzutea, besterik gabe, errazegi litzateke. Nik esan nezake nahiko nukeela neskek gabarra ateratzea, baina badakit, gaur-gaurkoz, gizartea ez dagoela prest gabarra jaisten ikusteko —horrek esan nahi duenarekin—, errioan behera, nesken taldeak liga irabazi duelako. Hori kontuan hartu eta horren arabera jokatu behar dugu. Ezin da builaka hasi liga irabazi eta gabarra atera ez delako; horrek ez du esan nahi haien lan eta merezimendua aitortzen ez direnik. Kontua da, ordea, gabarra errioan behera jaisteak berezko sinbologia duela, pisu handikoa: Athleticek titulua irabaztea esan nahi du, mutilen taldeak!, ze ukatu ezina da mutilen taldeak gaur egun, askoz ere jende gehiago mugiarazten duela. Ibilian egingo dugu bidea. Emakumea, historian, gure bidea egiten ari gara. Gizonak gizonarentzat egin duen bidean sartu behar izan dugu, eta esparru askotan gure lana ez da behar bezala aitortzen, askoz gehiago egin behar dugu, berdinak izateko. Joko horretan sartu gara, ez da gehien gustatzen zaiguna, baina nire alabari bidea irekitzen ari naiz ni, hurrengo belaunaldiari. Beste batzuek niri irekitzen zidaten bezala: sufragistak eta beste. Ibilian-ibilian, gizartearen esparru guztietara zabaltzen ari gara emakumeak. Bestalde, emakumeak paretik kendu beharra du gizonaren erreferentea. Emakumeak emakume gara, gu geu gara, eta balio duguna balio dugu, gizona guri ezer aitortzen ibili beharrik gabe. Ez diogu inori ezer erakutsi beharrik. Niri ikaragarri gustatzen zaizkit gizonak, haiekin dena partekatzea gustatzen zait, esparru guztietan. Baina ez dut haiek bezala gauzak egin beharrik. Aberastasuna, emakumeak bezala egitea dut. Horregatik, beraz, ditu nesken taldeak gabarra ez bestelako ospakizunak. Bai. Zergatik ospatu behar dugu, ezer, mutilek bezala? Egin dezagun geure erara, emakumeek egiten dugun bezala, aitortuz gaur egun kausa-ondorioa ez direla berdin, bataren ala bestearen kasuan Gizonezkoek eta emakumezkoek, ezberdin ematen al diote tankera futbolari? Ez dakit, ez naiz eta gizonezko! Tira, gizonezkoa harritu egiten da emakumezkoa futbolari buruz hizketan ikusita. Harritu egiten da futbolaz ulertzen duela eta. "Futbolaz ulertzea" zer den ez badakit ere! Izan ere, batari halako gustatzen zaio, hegaletik gora ikusgarri egiten duelako; besteari, berriz, beste halako nahiago.  