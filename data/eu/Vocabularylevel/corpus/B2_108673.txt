Docutec "Outsider" sindromea Horrela esaten diote gure gizarte honetan nork bere burua arrotz eta aparte sentitzeari. Sindromea dutenak inguruko gertaeren ikusle soilak direla konturatzen dira eta ez dutela adorerik gizartean parte hartzeko. Gaixoak ez du gogorik ezagutzen eta estimatzen dituen lagunekin biltzeko, horrek gehiegizko ahalegina eskatzen duela iruditzen zaiolako, ez du inorekin egon nahi, aspertuta dago, baina hala ere ez dio besteen gorabeherei arretarik jartzen, lekuz kanpo sentitzen da eta guztiz deseroso. Gogoratzen da, agian, garai batean ez zela munduaren ikusle soila, protagonista baizik, gustura sentitzen zela bere janzkerarekin, erabaki zailak hartzeko gai zela, egoki hitz egiten zuela, miresmena sortzen zuela, mundua berea zela, txaloak eta laudorioak jasotzen zituela...   Orain, aldiz, 'outsider' ikusten du bere burua, arrotz, bakarrik, barne-isolamenduan murgildua; ikusle soila da, eta ez inolaz ere parte-hartzailea. Zer gertatu da, bada? Psikoterapeutek diotenez, arrazoiak asko izan daitezke ikusle pasibo bihurtzeko. Zeure buruarekin eta ingurukoekin gustura ez sentitzea izan daiteke depresio-sintoma ere.   Batzuetan sindrome horrek erasaten digu maite dugun norbait hil delako edota maite gintuen norbaitek utzi gaituelako. Gehienetan, ordea, ezaugarririk garbiena ilusiorik eza da, guk espero genuena lortu ez dugulako edo. Gerta daiteke, adibidez, lan berri batean espero zenuen jende liluragarria ez aurkitzea, edota hiri handi baten erdigunean bizitzen jarrita lagunak gehiagotan ikusiko zenituela ustea izatea, baina konturatu zara lehen baino gutxiagotan ikusten dituzula. Egoera hauetan pertsonak oso bakar ikusten du bere burua, uste du inork ez duela aintzakotzat hartzen, eta ez da gauza besteen arazoak kontuan hartzeko, ez baititu ikusi ere egiten.   Pertsona bat bere buruarekin gehitxo gustura egoteak eta ez egoteak, biek, ezaugarri bat bera dute, egoera horrek betirako izango dela uste izatea, gorabeherarik gabe biziko dela beti zorionaren mendi-gandorrean, edo zoritxarreko zulo beltzean. Baina gauzak ez dira horrela gertatzen, emozioak etorri bezala joan egiten dira, edo batzuetan goian gaude eta besteetan behean. Horrelakoxea da bizitza, ez da beti era batekoa.   Ikusle pasiboaren rolean kateatuta geratzeak beldur handia eragin dezake. Nahi delako bakarrik egotea eta ezinbestez egon beharra, ez dira gauza bera.   Pertsona bat mundutik aparte sentitzen denean, haurtzaroan bizi izandako zenbait bakartasun-egoerara itzultzen da nolabait, galduta eta larri, eta horri buelta emateko ezintasunak harrapatzen duela, eta hori ez dela konpromisoz, bortxan eta gogorik gabe kalera aterata konpontzen. Askok eta askok egiten dute hori, jendearekin ibilita, besterik gabe, arazoak konponduko direlakoan.   Zera egin behar omen da, etxean sartu eta sentimenduei aurre egin, bakarrik sentitzearen arrazoiak hausnartu. Eta lagunekin egoteak irtenbiderik onena dela badirudi ere, ez da ezinbestez hoberena, agian lagunek ere arazoaren parte bat osatzen dute eta. Terapeutek adierazten dute, gaixo horiei etxetik ez ateratzeko esaten dietenean zama bat kentzen dietela gainetik, ikusten dutenean norbaitek baimena eman diela behar dutena egiteko eta ez egin behar dela uste dutena.   Lehenik eta behin zeure bizitzaren azterketa sakon bat egin behar duzu, arlo guztiak miatuz: sentimenduak, laneko kontuak, lagunartekoak, familia. Eta gustatzen ez zaizkizun alderdiak azpimarratu. Zure lana batetik bestera bidaiatzea baldin bada, agian harremanak oso azalekoak direla irudituko zaizu, eta ez zarela leku jakin batean errotzen. Beharbada lanez aldatzea izango da irtenbiderik onena.   Batzuetan gertatzen da pertsona batek bere burua bakarrik sentitzea, ez bakarrik dagoelako, baizik eta inguruko pertsonak ere aldatu egiten direlako.   Zeure bizimodua aztertu, eta egitea gustatuko litzaizkizukeen gauzak eta egiten ez dituzunak ikusi; zein diren, nahiz eta gustatu ez, egiten dituzunak, eta bizitzako zein alderdi aldatuko zenituzkeen. Pozbide zaizkizun gauzak egin, eta soberakoak alde batera utzi, lotura berriak sortu eta zeure inguruarekin ondo sentitzen joango zara. Dena dela, gehienetan arazoa konpon daiteke, ahalegindu egin behar, horixe.     Ariketa: Testua arretaz irakurrita, aparteko orri batean idazten saia zaitez, out dagoen lagun bati emateko moduko gomendio-orria.       Zuzenketa-orria   Hauxe duzu eredu posible bat. Pilak kargatzeko 10 modu 1.- Izan gogoan ez zarela bakarra. Agian ausartena zela uste zenuen adiskide batek egoera hori jasan beharko zuen inoiz edo behin. 2.- Ez izutu zeure burua, goibel samar ikusten baduzu. Emozio normala da hori. 3.- Ez zeure burua estutu jendearekin kalera ateratzeko, eta kosta ala kosta dibertitzen saiatzeko. 4.- Sar zeure buruan etxean geratzea aukera dela, eta ez porrota 5.- Ez zaitez telebista aurrean etzanda erdi-lotan geratu, saia zaitez ikusten ari zarena ulertzen. 6.- Egin ezazu idatziz zeure sentimenduen azterketa bat, asko lagunduko dizu sentimenduen egoera ikusten. 7.- Onar itzazu sentimenduen gorabeherak, ez dira betirako izaten eta. 8.- Zabaldu bihotza lagunen bati 9.- Bila ezazu profesionalen baten laguntza, egoera goibel horrek asko irauten badu. 10.- Izan adore!, gauzak aldatu egingo dira, egoera pozgarria berriro ere helduko zaizu eta.