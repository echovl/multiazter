Docutec Aberastasuna Bi emakume beste modu batera bizi dira. Gurpil kontsumista honetatik kanpo. Eta besteoi zaila egiten zaigun arren, zoriontsu sentitzen dira. Eta aberats. Aberastasuna ez baita euroetan neurtzen. JASONE OSORO/   Kilometro dezente egiten ditut egunero errepidean, eta irratiak konpainia polita egiten dit. Aste honetan, esaterako, bi emakumeren ahotsak bereganatu nau. Biak ari ziren bizitzari buruz duten ikuspegia azaltzen. Filosofia berezia zuten, gaur egun batere ohikoa ez dena. Euskadi irratian, Arantxa Iturbek eta konpainiak egindako elkarrizketa bikainak erabat harrapatu ninduen. Adinean diferenteak, bata zein bestea, soldata minimoari esker bizi dira. Laguntza ekonomikoari esker. Gure ikuspegi kontsumistatik begiratuta, zoriona baino samina eta sufrimendua dutela pentsatuko genuke. Baina haien hitzek oso bestelako mezua igorri zidaten. Batek, gazteenak esan zuenez, «badakit ezin ditudala oporrak hartu; ezin naizela afaritara atera lagunekin. Baina inoiz baino aberatsagoa sentitzen naiz. Lehen ez bezala, orain badudalako familia bat». Ahots gazte honek semetxoa dauka eta berari eskaini dio bizitza. Ingurukoak lanez gainezka daudela entzuten duenean, ez dituztela seme-alabak nahi beste ikusten, penatu egiten da. Ez die batere inbidiarik, nahiz lagunek oporrak Tenerifen igaro eta asteburuetan eskiatzera joan. Berak dirua baino altxor inportanteagoa dauka, denbora. Besteak, adinean sartuagoa zenak, garai batean eskaparateen aurrean geratu eta gustatzen zitzaiona erosten zuen. Orain ez dio lotsarik ematen bigarren eskuko arropa erosten duela aitortzeak. Beste modu batera bizi dira. Gurpil kontsumista honetatik kanpo. Eta besteoi zaila egiten zaigun arren, zoriontsu sentitzen dira. Eta aberats. Aberastasuna ez baita euroetan neurtzen. Bizitzeko eta bizitza bere horretan gozatu eta maitatzeko bakoitzak duen kapazidadean baizik. Nik ere aberatsa izan nahi dut handitan.    