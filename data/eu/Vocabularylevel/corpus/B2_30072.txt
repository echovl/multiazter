Docutec Aukeran, nahiago ez Erraustegi moderno arriskurik batere gabea egingo omen digute, diote batzuek. Aukera askoz merkeagoak, garbiagoak, hobeak ba omen daude, diote besteek. Nik erabakia hartu dut: Erraustegia? Aukeran, nahiago ez. JESUS MARI MENDIZABAL/  Honezkero guztiek badakizue zer nolako kalamatrika (eztabaida, buruhaustea, estutasuna...) daramagun azken boladan Bidasoaren bailaran zorioneko/zoritxarreko erraustegia dela eta. (Oraintxe bertan, hau idazten hasi naizenean, auto bat igaro da gure etxe aurretik megafoniatik oihuka: «Gaur denok Donostiara. Bulebarren seietan. Ez, ez, ez! Errausketarik ez!». Gaintxurizketako Zaldunborda baserriaren lur eremuan, nahi eta nahi ez, errauste planta jarri nahi digute, erre ke erre. Eta ez du honek planta onik. Larria da kontua. Ez naiz aho-beroei fedea sinplezan ematen dienetakoa. Hasiera-hasieratik dudaren mugaren bidean jarri nintzen. Karpeta potoloa dut dagoeneko handiko eta hemendiko iritzien paperez betea. Apirilaren 19an Gipuzkoako Osasungintzako 500 sendagile eta erizainek manifestatu zidaten: «Errauste plantek arrisku egiaztatu eta agerikoa dakarkiote inguruan bizi direnen osasunari». Dioxinak, furanoa eta metal astunak; minbiziak, biriketako eritasuna, arazo dermatologikoak, ondorioak ugalketan... Ño, hala ote?, egin nuen nire artean izuturik. Biharamunean puntuan, Jaurlaritzako Osasun Sailak etxeko atean zintzilik jarri zidan: «Errauste planta modernoekin ez da egiaztatu (...) inguruan bizi den jendeak arestian aipatutako gaixotasun horiek izateko arrisku handiagoa duenik». Ño, ba ote?!, nire artean berriz ere, zalantzan-balantzan. Nori sinistu? Erraustegi moderno arriskurik batere gabea egingo omen digute, diote batzuek. Aukera askoz merkeagoak, garbiagoak, hobeak ba omen daude, diote besteek. Nik erabakia hartu dut: Erraustegia? Aukeran, nahiago ez.