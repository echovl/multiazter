Docutec Mick Jaggerren berdin-berdina New Yorken Mick Jaggerren antz handia duen lagun batek gau ahaztezina igaro zuen New Yorkeko klub batean Klubeko gela pribatura eraman zuten, bizkartzaina jarri zioten, doan edan zuen, neska talde baten bisita jaso zuen eta horietako hirurekin bainugelara joan zen. Eta, bien bitartean, diskotekako gerenteak iruzurti baten aurrean zeudela ohartu gabe. Mick Jaggerren antz handia zuen lagun bat artista britainiarra izango bailitzan hartu zuten New Yorkeko klub batean eta iruzurraren ondorioz doanik edan zuen eta neska guztiak erakarri zituen. The New York Post egunkariak argitaratu zuenez, iruzurtia larunbat goizaldean agertu zen Spirit klubean eta gerenteek Mick Jagger berbera zela pentsatu zuten. Gauzak horrela, harrera ezin hobea egin zioten. Bizkartzain bat jarri ostean, diskotekako gela pribatu batera eraman zuten. Vodka botila bat eraman zioten eta, noski, ez zuen ordaindu behar izan. Gainera, neska talde baten bisita izan zuen -hauek Mick Jagger zela uste baitzuten-. Bat-batean klubetik alde egiteko erabakia hartu zuen, begirada guztien jo puntua izateak nekatu egin zuelako. Komunean hiru neskarekin Horrela bada, gerenteek klubeko atzeko atetik atera zuten iruzurtia. Alabaina, alde egin baino lehen hiru emakumerekin bainugelan sartzen uzteko eskatu zuen. Hamar minutu luzez egon zen hiru neskekin komunean. Taxi bati deitzeko eskatu zuen ondoren, eta laster desagertu zen. Diskotekako gerenteak ez ziren iruzurraz ohartu gau hartan iruzurtiarekin ateratako argazkiak benetako Mick Jaggerren argazkiekin alderatu arte. Gertatutakoaren berri izan bezain laster, Fran Curtis Mick Jaggerren bozeramaileak argi eta garbi esan zuen The Rolling Stones taldea kontzertu-biran dela eta asteburu horretan ez zirela New Yorken egon.