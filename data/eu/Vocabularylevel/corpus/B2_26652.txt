Docutec Irakasle.com R. C. Schank adituak Donostian eman duen hitzaldiaren laburpena. Teknologia berriak irakaskuntzan. Ordenagailuen bidezko ikasketaren aldekoa; batez ere, esperientzian oinarritu behar da hezkuntza eta horretarako ordenadore simulazioak erabili. Roger C. Schank adituarentzat, simulatzeko gai diren ordenagailuak hezkuntzaren geroa dira, eta irakasleek laguntza emango dute. JUANMA SARASOLA / Formazio proiektuetan eta 'e-learning'-ean teknologia berriak izenburupean hitzaldia eskaini zuen atzo Roger C. Schank irakasle eta Cognitive Arts erakundeko sortzaile estatubatuarrak, Donostiako Miramongo Parke Teknologikoan. Hitzaldia Miramon Digital enpresa ekimenak antolatu zuen. Bertan, Schankek egungo hezkuntza sistemaz astoarenak eta bi esateaz gain, zinez ikasteko modua esperientziak jakintza bihurtzean egiten dela azpimarratu zuen. Horretan teknologia berriek rol garrantzitsua jokatzen dutela adierazi zuen. Schankek, lehenik e-learning edo ikaskuntza elektronikoa kontzeptua azaldu zuen: «Multimedia erabilita, Internet, Intranet edo CD-Romen bidez ikastea da; aitzitik, ikastetxe eta argitaletxe askok egiten dutena, hots, material eta eduki sorta bat digitalizatu eta sarean jartzea, ez da e-learning; erosoagoa da liburu bat paperean irakurtzea pantailan baino». Cognitive Artseko sortzaileak argi eta garbi adierazi zuen egungo hezkuntza sistemaren porrota: «Hezkuntza sistemak ez du balio; Erdi Arotik ez da ia aldatu eta izorratua dago». Orobat, bere buruari «hezkuntzaren erradikal» iritzi zion Schankek. Benetan ikasteko modua Irakaslearen azalpenak entzutean soilik oinarritzen den tradizio pasiboa baztertu eta ikasleek beraiek gauzak egitean ikastea, ikaskuntza aktiboa, alegia, da Cognitive Artsek proposatzen duen metodoaren funtsa. Schankek dioenez, «benetan ikastea ez da buruz ikastea soilik; esperientzia jakintza bihurtzea da gakoa». Ume ttikien ikaskuntza prozesu naturalak Cognitive Artsek proposatzen duenarekin parekotasun handia du. «Beha dezagun bi urteko ume batek hizkuntza nola ikasten duen: zerbait lortzeko interesa duelako hitzak ikasiko ditu, eta erratzen denean errakuntza eragin duena baztertuko du; hala, porrot eta arrakasten esperientzia metatuz ikasi egingo du, ekinean». Finean, motibazioa, akatsak egitea eta akatsak zergatik gertatu diren arrazoitu eta barneratzea dira ikaskuntza prozesuaren oinarriak. Schankek Egunkariari azaldu zionez, «teknologia berriak e-learning sistemara egokituz, ikasleak nonahi ikas dezake, ordenagailua baldin badu, jakina». Schankek ez du uste teknologiak geroan irakaslea erabat ordezkatuko duenik: «Irakasleak rol ezberdin bat izango du: ikaslea motibatu, dudak argitu eta aholkuak eman». Haatik, ordenagailuak muga batzuk izango ditu: ezingo du elkarrizketetan esku hartu edo ikaslea animatu. * Argibide gehiago helbide honetan: www.cognitivearts.com. Simulatzaileak 'egiten' ikasteko metodoak Teknologia berriei esker, ikaskuntza metodo eta prozesuak asko aberastu egin dira. Cognitive Arts erakundeak inteligentzia artifiziala ikertzen dihardu, eta Schank irakaslearen arau, «simulatzeko gai diren ordenagailuak dira hezkuntzaren etorkizuna». Hegaldi simulatzaileak bezain konplexuak diren ordenagailuak baliatuta ikasleak zein formatu beharreko langileak egiten —eta ez entzuten— ikas dezan da Schankek proposatzen duen metodoaren xedea. Kontua ahalik eta egoera errealistena sortzea da; egoera birtuala eta simulatua izango da, ikasleak errealitatean erabiltzen diren tresnak baliatzea garestia eta kasu batzuetan arriskutsua delako —esaterako, abioien kasuan—. GBS edo Xedean Oinarritutako Eszenategiak eraikita, Cognitive Artsekoek beharraren araberako egoerak simulatzen dituzte. Ikasleak, hala, praktikatzen du, akatsak egiten ditu, eta irakaslearen aholku eta orientazioak jaso ditzake Interneten bitartez. Era horretan benetan ikasten du, New Yorkeko adituaren arabera.