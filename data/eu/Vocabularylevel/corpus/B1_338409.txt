Docutec Filgi Claverie, euskara-ikasle Filgi Claverie Dantzaz elkartearen eta Biarritz Junior Baleta konpainiaren zuzendaria da. Kulturaren munduan ibilbide luzea du Claveriek, baina oso bestelako lanetan aritutakoa da. Izan ere, Miarritzeko Kultur Elkarteko zuzendari izan baino lehen, gizarte laguntzaile gisa aritu baitzen. Euskal kulturarekiko harremana estutu nahi zuelako eta bere arbasoen ondarea babestu nahi zuelako hasi zen euskara ikasten. Aiton-amonak euskaldunak zituen eta 14 urte zituenean bere kabuz ikastea erabaki zuen. Iparraldeko gau-eskoletara joaten hasi zen eta, geroago, euskarazko argitalpenak irakurriz aberastu zuen hizkuntza. Iparraldeko hizkera ederrarekin, Filgi Claverie dotoretasun handiz mintzatzen da. 1. Zein da zure ama-hizkuntza? Frantsesa. 2. Noiz eta nola hasi zinen euskara ikasten? 13 edo 14 urte nituela, lagun batek euskal kulturaren munduarekiko zaletasuna piztu zidan. Garai hartan, ez nuen ezagutzen zer zen euskal kultura. Esan daiteke adiskidetasunagatik hasi nintzela ikasten. Halere, barnean banuen kezka bat: nire familian euskaldunak ziren, baina nire amarekin euskara galdu egin zen, garai hartan euskara gutxietsita zegoelako. Aitonak eta amonak beraien artean euskaraz egiten zuten, baina gurekin sekula ez. Gogoratzen dut Baionako irratian bost minutuko euskarazko saio bat egiten zuela apez batek. Larunbatero ematen zuten eta nire aitatxik astero-astero entzuten zuen, isil-isilik. Berarentzat oso garrantzitsuak ziren bost minutu haiek. 3. Euskaltegian ibili zinen? Garai hartan Iparraldean ez zegoen euskaltegirik; gau-eskolak zeuden. Lana bukatutakoan joaten ginen eskolara. Gero nire aldetik landu nuen, batik  bat, irratia entzunez. Gainera, garai hartan, euskal antzerkiaren munduan murgilduta nengoen eta nire lagunak euskaldunak ziren: Daniel Landa, Koldo Ameztoy... Den-dena euskara hutsez egiten zuten. Horrela, gau-eskolak oinarria eman zidan eta, gero, entzunez eta hitz eginez aberastu nuen. 4. Zer izan da zuretzat errazena eta zer zailena ikasteko garaian? Errazena: festetan euskaraz eskatzea! Zailena, berriz, bi gauza izan ziren. Alde batetik, aditzak ikastea. Eta oraindik ez ditut nahi bezala erabiltzen. Bestalde, lanaren ondotik gauetan berriz ikastera joatea oso gogorra izan zen. 5. Ikasi al duzu beste hizkuntzarik? Bai, gaztelania. 6. Zure ustez errazago ikasten al da hirugarren hizkuntza bigarrena baino? Zergatik? Bistan da baietz. Lehenengo hizkuntza ikasi ondoren, bigarrena ikasteko teknika bat hartzen duzu. Nik uste dut errazagoa dela. Halere, euskara nire hirugarren hizkuntza da. Lehenago gaztelania ikasi nuen eta asko gustatu zitzaidan. Gaztelaniarekin zibilizazio batekin topo egin dut. Hizkuntzak ikastea gustatzen zait. 7. Zer egin nahiko zenuke euskaraz? Irakurri, hitz egin... eta ongi idatzi! 8. Nolako hizkuntza iruditzen zaizu euskara: polita, musikala, gogorra...? Herrikoia (zentzu onean): herriak bere sentimenduak edo bere eguneroko egin moldea deskribatzeko hizkuntz hau asmatu eta aberastu du, beste hizkuntzekin trukatuz. 9. Erraz pasatzen al zara zure ama-hizkuntzatik euskarara? Gero eta errazago pasatzen naiz. 10. Zer egiten duzu zeure kabuz euskara lantzeko? Egunero hitz egin, irratia entzun eta egunkaria irakurri. 11. Zerk edo nork lagundu dizu gehien euskara ikasteko garaian? Amodioak lagundu dit: neska batekin bizi nintzen eta asko lagundu zidan euskara ikasten. Nire motorea izan zen. Gainera, euskarari esker, nire familiaren mundua berreskuratu dut. Ez bakarrik nik: nire anaia zaharrenak ere euskara ikasteari ekin zion une berean eta horrela gure haurrei transmititu egin diegu.   12. Zer esango zenioke jendeari euskara ikastera animatzeko? Herri honen sekretu guztiak ezagutzeko aukera ederra dela.