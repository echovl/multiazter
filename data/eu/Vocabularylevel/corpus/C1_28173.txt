Docutec Etxebizitza: oinarrizko eskubidea? Etxebizitzen salneurria etengabe gora doa. Ekonomilariaren iritzi artikulku honetan horri saihestu nahi izatera, zer egin beharko litzatekeen azaltzen du. hainbat neurri desberdin eta bakoitzarn zailtasunak zehazten ditu. Helena Franco (ekonomista) Etxebizitzaren prezioak gora egiten jarraitzen du etengabe. Azken urteotan izandako gehikuntza ikaragarria euroaren etorrerarekin lotuta omen zegoen, diru beltzak azaleratzeko zuen beharrarekin. Baina 2002an ere goranzko joera horrek bere horretan dirau, nahiz eta orain burtsaren izaten ari diren emaitza kaskarrak aurkezten dizkiguten etxebizitzaren eskariak jaso berri duen igoera indartsua azaltzeko orduan. Etxebizitzen eskariak jatorri desberdinak ditu: batetik etxe beharra asetu behar dutenena eta bestetik beren aurrezkiak ezartzeko aukera egokia ikusten dutenena. Ondorioa: eskariak luzez gainditzen duela etxebizitza eskaintza, etxe gutxiegi eskaintzen dira eta gainera gehiegizko salneurrietan, etxe premia duten askok ezin ordainduko dituztenak. Kontua da oinarrizko ondasun bat izan behar duen etxebizitzaren alorra inbertsiorako eremu ezin hobea bihurtu dela. Eta hor dago arazoaren gakoa: bateragarria al da? Hots: etxebizitzak izan daitezke herritar ororen oinarrizko eskubide (eta zentzu honetan kalitate duin eta prezio egoki baten arteko oreka bermatuz) eta aldi berean errentagarritasun altuko inbertsio ziurrentzako kokagune aparta? Hel diezaiogun, beraz, zezenari adarretatik: etxebizitza oinarrizko giza eskubide gisa lehenesten badugu oztopoak jarri beharko zaizkio higiezinen sektorean egun dagoen espekulazio, kontrolik eza eta neurriz gaineko irabaziei. Eskaintza handitu behar da, jakina, eta badirudi hortik doazela EAEko Administrazioaren asmoak: babestutako etxeen eskaintza handitzea(salmentarakoak zein errentarakoak) eta berebat hutsik dauden etxebizitzen erabilera sustatzea, alokairuzko etxeen eskaintza handitzeko. Neurri beharrezkoak, dudarik gabe, baina eraginkorrak izateko zorroztasunez aplikatu beharrekoak: babestutako etxeen kasuan kontrola ziurtatuz, adjudikazioetan ez ezik ondoren egiten den erabilerari ere jarraipena eginez (eta iruzurrezko egoerak gogor zigortuz); edo inolako erabilerarik ez duten etxeei zergen bidezko tratamendu zorrotza ,ezarriz, adibidez. Halere, ez dirudi neurri horiek nahikoak izango direnik prezioen gehiegizko igoerak moteltzeko (horixe izango bailitzateke higiezinetako inbertsioen errentagarritasuna jaisteko biderik eraginkorrena). Horretarako biderik egokiena, egun oso salgarria ez den arren, merkatu librea mugatu eta gehienezko prezioak ezartzea litzateke. Horraino iritsi gabe ere urratsak eman daitezke: lurzoruaren gaineko espekulazioa mozteko neurrien bidez, azken,prezioaren parte handi bat diru beltzean ordaintzearen praktika orokortua jazarriz, erosi eta oso laburrera egindako salmenta ez justifikatuak zergen bidez zigortuz, etab