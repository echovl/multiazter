Docutec eBay, salerosketak sarean Sistema erraz eta eroso bati esker, eBay enpresak bere sareko zerbitzuak erabiltzen dituzten partikularrak negozio gizon-emakume bihurtu ditu, dirua irabaz dezaten bideratuz eta enpresari berari ere dirua irabazaraziz. Gainera, oso salneurri merkeak dituenez, amu da kontsumitzaileentzat. Interneten dauden enkante-web orrietatik ezagunena da eBay (www.ebay.es). 1995ean Kaliforniako San José hirian sortutako enpresa hau sareen sareak negozio berriak sortzeko duen ahalmenaren eredu garbia da. Izan ere, oso urte gutxitan zerbait saldu edo erosi nahi duten pertsonen topaleku bihurtu baita, baita bildumazaleentzat ere. Etxean daukazun zerbait erosi edo saldu nahi duzu eta ez dakizu nola. Internet bidez egin dezakezu, eBay atarian erregistratuta. Doan da erregistratzea. Saldu nahi baduzu, telefono-zenbaki batera deitu behar da eta kode bat emango dizute saldu nahi duzun objekturako. Ondoren, argazki digital bat atera eta pantailak berak esango dizkizu jarraitu beharreko urratsak. Iragarkia, hiru, bost, zazpi edo hamar egun egon liteke sarean. Iragarkia jartzeagatik 5 zentimo €-2,40 € bitarte kobratzen dute. Eta objektua saltzen bada, komisioa ere kobratzen dute: saldutako salneurriaren %1.5-%5 bitarte. Produktu garestienek dute komisiorik txikiena. Zuk jarritakoa hartzeko eroslerik azaltzen ez bada, eBayk ez du ezer kobratzen, baina erdia edo saldu egiten omen da. Erosteko, berriz, bi modu daude. Enkante bidez ala jarritako prezioan. Bidalketa-gastuak normalean erosleak ordaintzen ditu. Saldutako gauza asko oso berriak direnez, ia erabili gabeak, garantia ere ematen diote erosleari. Beraz, badakizu, ez daukazu aitzakiarik etxean nahi ez duzun ia ezer edukitzeko. Batez ere berria bada. Beste kontu askoren antzera, nahi ez duguna Internet bidez saltzea oso ohikoa da AEBetan. Datu harrigarria da, baina survey.com etxearen arabera estatubatuarren erdiak jasotako opariak beste norbaiti oparitu edo saltzen omen dizkio, eta horietatik %10ak Internet erabiltzen du horretarako. Batzuetan enpresa izan daiteke asmatzen ez duena lankide edo bezeroen opariekin. Tonboletako zenbat objektu ere saltzen dira gero Interneten. Baina, sarea ez da bakarrik nahi ez duguna saltzeko bide bat. Batzuek hauxe egiten dute: adibidez, bideo-kamara bat oparitu diote, Interneten jartzen dute salgai, eta lortutako diruarekin beste bat merkeagoa erosten dute, sarean bertan.