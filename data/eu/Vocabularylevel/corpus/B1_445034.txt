Docutec Loaldiko apnea buxatzailearen sindromea Loaldiko apnea buxatzailearen sindromea (LABS) goiko arnasbideetan gertatzen diren buxadurek sortutakoa da, hala totalak (apneak) nola partzialak (hipopneak). Definizioz, buxadura horiek 10 segundo baino gehiago iraun behar dute eta orduko 10 aldiz baino gehiago agertu behar dira, eta ondorioz oxigenoaren arteria-saturazioa (O2 sat.) jaitsi egiten da ia beti. Herrialde garatuetan biztanleen % 2-4 inguruk jasaten du patologia hau, ez diagnostikatutako kasuak ugari diren arren. Izan ere, espainiar estatuan 5-7 milioi pertsonak gaixotasun hau edukiko dutela kalkulatzen da, hauen artean % 5-9a soilik antzemanda eta tratatuta daudelarik. Adin ertaineko gizonezkoengan askoz gehiago (% 65-90) antzematen da, eta gaitzari lotutako faktore nagusien artean obesidadea dugu. Paziente hauek heriotza-tasa handiagoa daukate, batik bat trafiko-istripuekin lotutakoa, eta epe luzean ondorioak eduki ditzake zirkulazio-aparatuan, bereziki hipertentsio arteriala, baina baita koronarioen gaixotasuna, istripu zerebrobaskularrak eta arritmiak. Neumologia eta Neurofisiologia espezialitateak sarritan elkarlanean ibiltzen dira diagnostikoaren orduan, batzuetan ORLko medikuekin batera. Eragileak LABSen eragile nagusiak obesidadea (gaixoen % 70-80arengan) eta goiko arnasbideetako anomalia anatomikoak dira, eta beste faktore batzuen artean alkoholaren kontsumoa, hipotiroidismoa, amiloidosia eta akromegalia ditugu, besteak beste. Sintomak Zurrunga da sintomarik ohikoena, eta ohe-kideak kontatzen du pazienteak apneak, demaseko gorputz-mugimenduak eta nortasun-aldaketak ere izaten dituela sarritan. Apneak arnas etenak dira, lehentxeago esan dugun bezala, segundo batzuetako iraupena daukatenak eta normalean minutu bat baino laburragoak, baina batzuetan hortik gora ere luzatzen direnak. Pazienteak berak esanda, hipersomnia edo egunean zehar agertutako gehiegizko logura da sintoma nagusia, eta maiztasun baxuagoarekin gaueko itoaldiak, goizeko buruko mina, adimen-gaitasunaren galera eta gaueko gernu-egiteak ere kontatzen ditu. Konplikazioen artean, LABS duten pazienteek hipersomniaren ondorioz, zirkulazioko eta laneko istripuen kopuru handiagoa dute, eta arlo kardiobaskularrean hipertentsio arteriala batik bat, arritmiak, Cor pulmonale eta biriketako hipertentsioarekin batera. Diagnostikoa Miaketa fisikoan obesidade orokorra, lepo zabal eta laburra eta sudurzuloetan, aho-sabaian eta mihian anormaltasunak antzeman daitezke, eta ez da arraroa aparteko logura itxarongelan edo kontsultan bertan konfirmatzea. Pisua, altuera eta tentsio arteriala ere neurtzea komeni da, eta hipersomnia kuantifikatzeko galdetegi erraza den Epworth-en testa erabiltzen da. Test honetan eguneroko bizitzako zortzi egoeratan kokatu behar da pazientea mentalki (zerbait irakurtzen, telebista ikusten, ...) eta egoera horietan berak lokartzeko zein probabilitate edukiko zuen erantzun behar du, 0tik 3rako puntuazio-eskala baten arabera, gehienezko puntuazioa 24 izanda eta baldintza normaletan 10 puntu baino gutxiago edukita. Baina proba diagnostiko nagusia loaren proba izen orokorra duena da. Proba horiek bi motatakoak dira: Alde batetik etxean ere egin daitezkeen arnas poligrafiak daude, lo egin bitartean arnas funtzioa nagusiki aztertzen duten aparatu txikiak. Bestetik, polisomnografiak izenekoak askoz ere konplikatuagoak eta osatuagoak dira, ospitalean egin behar dira eta arnasaz gain burmuinaren aktibitatea erregistratzen dute EEG edo entzefalogramaren bidez, bai eta hanken eta gorputzaren mugimenduak ere. Loaren proba egin ondoren, apnea/hipopneen indizea (AHI) kalkulatuko du espezialistak jasotako informazioarekin, eta datu hau oso lagungarria izango da tratamendua bideratzeari begira, aurrerago komentatuko dugunez. Diagnostiko diferentziala Antzeko koadro klinikoa agertzen dute beste gaixotasun batzuek, eta horien artean narkolepsia, hanka geldiezinen sindromea, gaueko miokloniak eta errefluxu gastro-esofagikoa aipatuko genituzke. Tratamendua Neurri orokorrak hartu behar dira edozein kasutan gaixotasuna sendatzen laguntzeko, hala nola pisua galtzea, alkohola ekiditea eta ohean gorputzaren jarrera aldatzeko aholkuak, betiere ahoz gorakoa saihestuz eta albo batekoa hobetsiz. Bestela, CPAP ("Continuous Positive Airway Pressure") izeneko makina erabiltzen da, lo dagoen bitartean haizea arnasbideetan presio positiboarekin sartzen duena. Makina gero eta txikiagoak dira azken urteotan, eta sudurra (eta ahoa ere batzuetan) estaltzen duten maskarak gero eta erosoagoak dira. Makina eta maskara hodi baten bidez lotuta daude, eta sistema osoa elektrizitatearen bidez dabil. Gaur egun, lehen aipatutako apnea/hipopneen indizearen arabera, AHI 30 baino txikiagoa baldin bada eta gaixoak sintomarik ez badauka, ez da CPAP erabili behar, eta zalantza dago sintomarik ez baina indizea 30etik gorakoa baldin bada. Bestela, LABSen sintomak edukiz gero edota gaixotasun kardiobaskularra baldin badauka pazienteak, CPAP ipini beharko du lo egiteko, AHI 30 baino txikiagoa zein handiagoa izan. Iñaki Peña Bandres. Debagoieneko Ospitalea.Bibliografia: * "Consenso nacional sobre el síndrome de apneas-hiponeas del sueño" Archivos de Bronconeumología. Vol. 41. Extraordinario 4, 2005. * "Sleep apnea: Clinical investigations in humans". Katsuhisa Banno and Meir H. Kryger. Sleep Medicine 8 (2007) 400-426. * "Apnea del sueño en atención primaria. Puntos clave". Miguel Angel Martínez García. Joaquín Durán-Cantolla. SEPAR, 2009. * http://www.separ.es/doc/publicaciones/normativa/rec11.pdf