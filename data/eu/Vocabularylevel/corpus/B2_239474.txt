Docutec Barbaroak Esnalek historiako pasadizo baten gaineko gogoeta egiten du hauteskunde-garaian. PELLO ESNAL/   Zazpi urte eta erdi nituela, han ari nintzen etxeko sukaldean historia ikasten, Historia de España eskola-liburua zortzigarren kapituluan zabalik. Gabonetako oporrak ziren; lehen egunak. Gaur balitz bezala dut gogoan. Kapituluaren izenburua, Los bárbaros. Eta hasiera: «Los romanos llamaban bárbaros a los pueblos que vivían a la otra orilla del Rhin». Ez nuen ezer ulertzen, baina ikasi egin behar, eta behin eta berriro errepikatzen, ahots goraz. «Los bárbaros. Los romanos llamaban bárbaros ». Azkenean, amak ere ikasi. Eta oraindik ere, biok gogoan. Nork esan behar zidan barbaroetara itzuliko nintzela ia berrogeita hamar urte geroago? Oraingo honetan, beste liburu bat eskuetan nuela, eta azken hauteskundeotan botoa nori eman aztergai. Eta bat-batean, liburuan, pasarte ahaztezin horietako bat: gaurko Espainiaren eta Frantziaren arteko aldea ez dela bilatu behar, orain arte bezala, hasierako iberiarren eta galiarren artean, baizik eta bi lurraldeetara geroago etorri ziren «barbaro» eta germaniar herrietan; alegia, bisigodo eta frankoetan. Bisigodoak belaxkak, frankoak goi-mailako! Nire artean: «eta Euskal Herria?». Ba, nire gisa: frankoen eragina eta ondarea hartu zutela Zuberoak, Lapurdik eta Nafarroak (Goi eta Behe); eta bisigodoena Arabak, Bizkaiak eta Gipuzkoak... Bai. Ondo etorri zitzaidan hauteskundeen aurretik España invertebrada irakurtzea. Eta hasia naiz hauteskundeen ondoko gogoeta egiten, berriro Ortega y Gasseten liburu bat lagun. Orain, La rebelión de las masas.