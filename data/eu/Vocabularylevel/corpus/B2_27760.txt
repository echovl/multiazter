Docutec Nork diseinatu zuen kanpaina? Tabako erretzailearen iritzi artikulu laburra. Tabakoaren kontrako kanpainaren arrakastaren aurrean kexu azaltzen da, eta beste gauza inportanteagoetarako eskatzen ditu horrelako kanpaina arrakastatsuak. ARANTXA ITURBE - Idazlea Xuabe hasi ziren: kaltegarria da, zure osasunaren aurka ari zara, munduan milaka lagun hiltzen du egunero. Pixkanaka gogortuz joan ziren: minbizia eragiten du, aldamenekoari ere kalte egiten diozu. Debekuak etorri ziren gero: erakunde publikoetan, autobusetan, hegazkinetan, lantoki askotan. Gune bereziak ere sortu zituzten. Azkeneko berria, Manhattandik etorri da: etxebizitza batean ez dute bizilagun erretzailerik onartuko. Eta ez da lau bizilagun dituen etxea. Laurehun eta ez dakit zenbat apartamentu dituena baizik. Han bere etxea alokatu nahi duenak hitza eman beharko du ez dela erretzailea, eta erretzen harrapatzen badute, bidaltzeko eskubidea izango dute auzokoek. Esan ez dutena da erretzaileak ez ezik lagun edo ezagun erretzailerik duenik ere ez dutela onartuko. Ez dute ezer egiten ostiraletako afarira erretzaile amorraturen bat inguratzen bazaie. Pentsa nola sufrituko duen hogeita hirugarren bizitzakoak lehendabizikoko batek zigarroa pizten badu! Estatubatuarrak dira eta punto. Baina komeni da kontuan hartzea, hango guztia iristen delako pixkanaka hona. Hasieran grazia egiten digu eta azkenean hemen ere lege bihurtzen zaigu. Erretzaileen aurkako kruzada bezala. Aklaratu daitezela, halere! Erretzaileok gaixoak gara ala ez? Noiztik uzten da gaixoa kale gorrian etxea alokatzeko eskubidea ere kenduta? Beno, seguruenik aspalditik. Ez da galdera egokia izan. Bururatzen zaizkit gaixotasun pare bat erretzaileon gaixotasunarekin konparatzeko modukoak. Kezkatzen hasita nago, halere. Nire inguruko erretzaile guztiak ari dira erretzeari uzten. Baita tabakoaren aurkako kanpaina hauekin izugarri haserretzen zirenak ere. Eta uzten ari ez direnak, saiatzen hasi dira. Ez da gauza bera, helburua ber-bera izan arren. Antzematen hasita nago zigarroa pizten dudan bakoitzean begi pare bat baino gehiago jiratzen direla nigana «gajoa» esanez bezala. Horiek dira errukitzen direnak. Beste batzuk, haserretzen direnak dira. «Zure kea irensten ari naiz» esaten didate begiekin (eta hitzekin, noiz edo noiz). Gero eta erreparo gehiagorekin pizten ditut egunero behar ditudan zigarroak. Etxerik gabe geratu baino lehen zerbait pentsatzen hasi beharko dut. Zer demontretarako dut, ordea, etxea, barruan inoren begirada gaiztorik gabe lasai erretzeko ez bada? Tabakoaren aurkako kanpaina diseinatu zutenen bila nabil. Ikasi egin nahi dut, egunen batean gauza inportanteen aurkakoak antolatzeko. -