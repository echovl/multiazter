Docutec Gipuzkoa Historiako iruzkina. Gipuzkoaren jatorriari buruzko gogoeta laburra egiten du. Historialariek dakitena eta ez dakitena kontrajartzen ditu. Gipuzkoarra ala giputza? Joxan Elosegi 1200ko urriaren 8an egin omen zuten bat Gipuzkoak eta Gaztelak. Urtea ezaguna dugun arren, ez dakit nondik arraio atera den egun hori. Historiaren edo, hobe esan, historialarien gauzak. Gertaerak adierazteko moduak. Izan ere, garbi dago bazela ordurako Gaztelako erresuma bat, errege-erreginak, koroa eta guzti, eta badakigu, era berean, hainbat eta hainbat lurralde zeudela Gaztelako koroa horren menpean. Beraz bat egin zuen Gaztelako koroak. Norekin ordea? Gipuzkoarekin esango didate adituek. Ongi, baina zer zen Gipuzkoa? Nahi dena, ez ordea egun Gipuzkoatzat hartzen den hori. Hortaz, norekin egin zuen bat orduko hartan Gaztelako koroak? Egun Gipuzkoa izenaz ezagutzen dugun lurraldean ziharduten handiki batzuekin. Historialariak ez datoz bat bat-egite horren inguruko azalpenak ematerakoan. Gipuzkoarren borondatea bete zela diote batzuk: gaztelau izateko patuak sorrarazi zituen nonbait giputzak. Gaztelako koroaren nahia konplitu zela argudiatzen dute beste batzuk, eta ez dabiltza hain oker, itxura guztien arabera: 1198an ekin zion Gaztelako errege AlFONTso VIII.ak Nafarroako koroaren kontrako gerrari, Aragoakoarekin euskaldunen lurraldea banatzea hitzartu eta gero. Gogoan edukitzekoak dira, bestalde, Gipuzkoa, egungo Gipuzkoa, besterik gabe Nafarroa zela diotenen argudioak, baina —bainaka ari behar beti— Nafarroako erregearen menpeko lurrak zirela zehaztu beharko zuten. Hobe gainera, «Nafarroako erregearen zerbitzuan ziharduten aitonen semeen menpeko lurrak» esango balute. Nolanahi ere, zer arrazoi duke Gipuzkoa 1200. urtetik aurrera Gaztela barruan gelditu zela dioenak ordura arte Nafarroa ez zela argudiatzeko? Giputzen herria omen Gipuzkoa. Eta hala da, hizkuntzak salatzen digun bezala: aetzen herria da Aezkoa. Ez dakigu zehazki zein zen giputzen lurra, Urumea, Oria eta Urola ibaiek besarka hartutako lurraldeak nonbait hor: ez omen ziren giputzak egun gipuzkoartzat hartzen diren gainerako eremu horietako biztanleak. Giputz... ez du bere izena maite giputzak, erraza du —bistan da— errepaina, nahiago du gipuzkoarra. «Gipuzkoarra naiz» aldarrikatu zuen Mitxelena errenteriarrak: ez zen antzinako giputzen lurrean sortua, ez ziren giputzak haren abizenak, baina gipuzkoarra zen, petoa. Gipuzkoarra... euskalduna izateko modu bat, beste bat. Gaztelako koroak Nafarroako koroaren menpeko lurraldea bortxaz hautsi ondoan sortu zen Gipuzkoa. Erdi Aroko garai haietatik biziki aldatu da bertako gizartea, eta biziki aldatu da, halaber, Gipuzkoa ulertzeko modua. Ongi sustraituriko erroak utzi zituen Larramendik, haren ondoan ibili zen Iztueta eta, karlismo tamalgarriaren ondoan, modu berezian eutsi zion XX. mendean Gipuzkoak abertzaletasunari. Egun ordea, nazionalismo espainiarraren tresna eta agerbidea da ez gutxitan «guipuzcoanismoa». Gipuzcoano... una manera de ser español  