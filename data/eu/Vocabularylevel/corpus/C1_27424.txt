Docutec Hiru errebalida Hezkuntzako plan aldaketa dela eta, unibertsitaterako errebalida berriaren asmoen inguruan idatzitako iritzi artikulua. Bertan egungo egoera eta asmoak alderatu eta irtenbide egokiago baterako proposamen batzuk egiten ditu EHUko irakasleak. IÑAKI UGARTEBURU/ Hobeto esanda, bi errebalida-azterketa eta unibertsitatera sartzeko proba. Halaxe egiten genituen garai batean (batxilerrean, laugarren eta seigarren urtean, eta unibertsitatera sartu aurreko urtean, gipuzkoarrek Valladoliden). Kontu zaharrak dira horiek eta ez diot inori opa halako oztopo-lasterketarik, baina hara non ageri zaigun errebalida berriro ere begien bistan. Proba hori dela eta, uste dut arinegi hitz egiten dugula maiz, eta, administrazio eta politikaren alderdiez gain, trantze horren aurrean jarri behar diren ikasleen eta ikastetxeen egoera poliki aztertu beharko genukeela. Pentsa daiteke, alde batetik, errebalidak baduela bere alderdi ona. Gogoan hartu beharko genuke sistemak bere berme-neurriak behar dituela, eta hezkuntzaren kalitatea aztertu nahi bada, ezinbestekoa izango dela sisteman jarduten diren banakoen azterketa eta neurketa zehatza: ikasle, irakasle eta ikastetxeena. Izan ere, ez dago ukatzerik irakasleen artean ere badirela onak eta txarrak: seme-alabak ditugunok ongi dakigu hori. Eta ikastetxeen artean ere, bada aldea batetik bestera. Alde horretatik, ona izan daiteke kontrola eta neurketa, baina badira neurtze-jarduera horretan ongi aztertu beharreko arazoak. Besteak beste, nola erkatu talde bat eta besteren egoerak, irakasle bat eta besteren lanak, eta batez ere, zentro bat eta besteren emaitzak. Badakigu inguruak eta beste hainbat eragilek erabaki dezaketela, neurri handian, azken emaitza. Ikusi besterik ez dago unibertsitatean 7ko edo 5eko sarrera-nota duten zentroetako ikasleen artean dagoen aldea, jarrera edo emaitza objektiboetan. Beste horrenbesteko aldea aurkituko dugu hainbat ikastetxe konparatzen baditugu, bereziki marjinazio-auzoetako ikastetxe publikoetako eta gizarte-maila batetik gorako ikasleak hartzen saiatzen diren ikastetxe pribatuen artean. Dena den, auzirik gogorrena ez dugu neurtzea bera, edo neurketaren emaitzak plazara eta argitaratzea, emaitza horren ondoren izan beharko litzatekeen ekimena baizik. Egoera guztiak kontuan hartu eta emaitzen neurketa ongi azaltzea lortzen badugu ere, zer egin behar dugu ikasleak emaitza eskasa duenean? Alde batera uzten ari naiz kasu bat edo bestetan gerta daitezkeen neurketa-tresnaren egiturazko edo jardutezko hutsak, eta probak erakutsi duen emaitza eskasak benetako aurrerapen eskasa islatzen duela ari naiz hemen pentsatzen. Orduan, neurketa zorrotz hori erabili nahi duen sistemak berak erantzun beharko dio ikasle horri, beste aukera batzuk eskaini beharko dizkio: eskuratu ez duen gaitasunera iristeko bideak, alegia (edo beste bide aproposagoren bat). Era berean, galde daiteke zer egin beharko litzatekeen behin eta berriz emaitza txarra duen irakasle edo ikastetxearekin. Ez dirudi, gaurko sisteman baztertze edo zigortze hutsezko bideak egokiak direnik, eta irakasle edo ikastetxe horiei ere eskaini beharko zaie aurrera egiteko modua eta laguntza. Errebalida edo neurketa proba orokorren alde txarrik aipatuena dugu ikasleek jasan behar duten tratua: neurketa proba leku eta egun jakin bakar batean bideratu beharrak dakarren sufrimendua. Egia da epaiketak ondorio latzak ere izan ditzakeela eta ondorio horien beldurrak estresa dakarrela, nahiz eta, bestalde, psikologiak argi frogatu duen estres puntu batek emaitza hobea bidera dezakeela. Gainera, ikuspuntu teknikotik, zalantza gerta daiteke ea neurketa-tresna (ustez) objektibo batean nola erantzuten duten izaera eta nortasun jakineko ikasle batzuek edo besteek (tresna horiek ez ote diren egokiagoak ikasle batzuentzat, alegia). Ikasle sufrituaren nekeak eta penak ukatu gabe, erraz uler daiteke bizi garen gizartean —lehiaren gizartean, alegia— ikasleak lehiatzeko prestatu behar duela eta azterketa-oztopo horiek lan-merkatuko egoera errealera hurbiltzen direla. Beraz, bizikidetzarako ez ezik, lehia eta borrokarako ere prestatuko da horrela ikaslea, eta prestaketa hori ona izan daiteke, baldin eta begien aurrean dugun gizarte modu honi eutsi nahi badiogu. Gizartea aldatu nahi badugu, ordea, bestela gertatuko dira gauzak, baina orduan, ziur aski, txikikeria bat izango dira errebalidak (edonola ere, horrexegatik gertatzen zaizkit ulergarri ezkerreko alderdi batzuen kontraesanak eta iritzi bateratu gabeak: ez da erraza gaurko ezker leunenarentzat erabakitzen gizartea noraino eta zenbateraino irauli nahi duen). Hala ere, arlo honetan ikusten dut nik errebalida-azterketen alderik beltzena: zer egingo ote dugu —zer egin ohi dugu— sistemak jartzen dituen neurketa, homologazio eta estandarizazio tresna horiek bazterrean uzten dituzten ikasle edo hiritarrekin? Eta gizartean sistematik kanpo dauden talde eta gizabanako marjinatuekin itxura hutsezko jarrera eta jokabideak erakusten ditugun bezalaxe, ez dakit ez ote ditugun ikasle «txarrak» ere hiruzpalau apaingarriz jantzirik kalean biluzik utziko. Latza litzateke halako jokabidea. Puntu honetara iritsita, badakit zer esango duen irakurleak: hainbeste iruzkin eta konturen ondoren, proposamenen bat eskainiko al zaigu, bada? Eta hara, uste dut ikasleek arrazoi dutela errebalida beharrik ez dagoela esaten dutenean. Kontura gaitezen zein den ikasleek maizen darabilten arrazoia: ikastetxeek eta irakasleek eguneroko lanarekin betetzen dutela neurtze-zeregina. Hortaz, zertarako berriz neurtu, neurtua dagoena? Bat nator ni arrazoi horrekin, baina ikastetxez ikastetxeko neurketa partikular hori zuzena ote den, eta beste neurketa partikular batzuekin bat ote datorren aztertu eta ziurtatu beharko luke administrazioak. Eta horretarako, ezinbestekotzat joko nituzke, alde batetik, ikuskatzailetza egokia eta, bestetik, zentroetako zuzendaritza profesionala. Hortxe dago koska, nire iritziz. Badakit administrazio-paperetan galdua ibiliko den ikuskatzailetza hipertrofiatu burokratiko batekin ez genukeela ezer konponduko, baina ez al dago ikuskatzaile iradokitzaile, dinamizatzaile eta bide-erakusle edo gidaria jartzerik, Berritzeguneetako teknikariekin batera ikastetxeetatik hurbil eguneroko lanean jardungo dena? Ez dut esperantza hori galdu nahi. Eta beste horrenbeste egin lezakete zuzendaritza-talde ongi prestatuek: zuzendu, neurtu eta kudeatzearekin batera, lagundu, iradoki, proposatu eta bideratzen ahalegindu. Ametsetan ote nabil? Zoritxarrez, ametsetan nabilela dirudi. Nik didaktika arlora mugatu dudan proposamenak antzera balio lezake antolamendurako (hezkuntza-politikarako) ere, baina ez dirudi Madrilera halako arrastorik iritsi denik. Aitzitik, iradoki, lagundu, proposatu eta adostu beharrean, hezkuntza-politikan ere lege zurruna beste oihartzunik ez dator azkenetan Madril aldetik.  