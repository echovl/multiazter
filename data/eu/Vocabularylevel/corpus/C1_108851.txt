Docutec Bizilagunak etsai 'Bizilagun' hitzak 'lagun' darama barruan. Baina bizilagun izateak ez du derrigorrez lagun izatea ekartzen. Alderantzizkoa ere bai askotan. Bizilagunak areriorik okerrenak bihurtzen dira sarri. Halako ezinikusi eta gorrotoen lekuko izango gara ondorengo narrazio eta nobela hauetan. Jon Arretxe basauriarrak Gasteizko unibertsitate-ikasleen parrandak, gora beherak eta pasadizoak bildu zituen Ostegunak (Elkar, 1997) ipuin bilduman. Tuna batean kantatzen duten ikasleen abenturak, gazteen ligatu nahi eta ezinak edo azterketen aurretiko buruhausteak, guztiak ere ipuin arin, umoretsu eta ganberro samarretan. Ganberro hutsak dira, izan ere, liburu honetako estudianteak. 'Atsoa' izeneko kontakizuneko ikasleei beheko pisura bizilagun berri bat etorriko zaie, 'Atsoa' deitzen duten emakume heldua. Emakumea iristearekin joango zaizkie pikutara bakea eta lasaitasuna eta ez dute atsedenik izango hura haien etxepetik bota artean. Hamaika trikimailu eta konspirazio egin beharko dute laguna baino gehiago etsaia duten bizilaguna handik kanporatzeko. Gasteizko beste pisu batean, ikaslerik ez baina ama gazte bat aurkezten digu Xabier Montoiak, hiriari eskainitako Gasteizko hondartzak (Susa, 1997) bilduman. Estibaliz Ozio hogei urte zituela iritsi zen hiriko etxebizitzara eta berehala hartu zion susmo txarra beheko solairuan bizi zen emakume zahartu eta beltzez jantziari, Rufinari. Apurka-apurka susmoak areagotu eta Rufina bizilagun zaharrarekiko harremana okertu egingo zaio Estibalizi, baina ez hori bakarrik. Senarraren fideltasun ezaz dituen susmoek bat egingo dute Rufinarekiko errezelo eta haserreekin, pixkanaka, hasieran bi ziruditen istorioek bakarra osatu arte. Eskuak sudurrera izena duen narrazio honetan ere, maltzurkeriaz jositako bizilaguna topatzen dugu, bikotearen bizitza erabat baldintzatu eta zapuzteraino iristen den bizilagun gupidagabea. Gasteizen, hirian, kokatu dituzte bizilagunen arteko ezinikusiak Montoiak eta Arretxek. Baina, bizilagunen arteko liskarrak ez dira atzokoak. Nekazari lurretan ere, auzolanerako lagun ez ezik liskarrerako eta borrokarako etsai ere izan ohi ziren bizilagunak. Joan Mari Irigoien altzatarrak XIX. mendean kokatzen ditu bizilagunen arteko ezinikusiak Poliedroaren hostoak (Erein, 1983) nobela zirraragarrian. Gerra karlisten sasoian hasita, elizaldetarrak eta ibargoiendarrak urtez urte, belaunaldiz belaunaldi, elkarren auzo eta elkarren etsai izango dira. Karlistak batzuk, liberalak besteak; haizea dute sinbolotzat batzuek, lurra besteek. Dualismotan oinarriturik, XIX. eta XX. mendeetako Euskal Herriaren historian murgiltzen gaitu Irigoienek, bi familien eskutik. Aro bertsuan izan zuen lehendabiziko kalapita Rufinarekin. Atsoa haien pean bizi zen, eta maindire ikuzi berriak idortzera zintzilikatu orduko, leihora irteten zen kexuka: -Jaso itzan maindire narras horiek!- eskatzen zion oihu bizian-. Ilunpean uzten didazue sukaldea! Patioko hormek ozendurik, istilu galanta ateratzen zuen Rufinak. Izarak kendu ezean, txikitu edota erre egingo zizkiola mehatxatzen zion. Gordinak izaten ziren atsoaren biraoak. Hainbeste non, senarra etxean zegoen batean, bazkaltzeari utzi eta, artean mokadua ahoan zuela, eskailerak binaka jaitsi eta jauzi batez Rufinaren ate aurrean paratu zen. Gasteizko hondartzak, Xabier Montoia Atsoaren hurrengo kexak luzaro barik heldu ziren, edozein arrazoigatik: bizikletak lorategian aparkatzen zituztelako, balkoietan zabaldutako arropa batzuk kaletik ikusten zirelako, garajea upelaz eta botilaz beteta zegoelako, musika ozenegi ipintzen zutelako, instrumentuekin zarata handia egiten zutelako... Estudiante haiek karrerako lehen bi urte eta pikuetan primerako bizimodua izan zuten, baina egun gutxitan, atsoaren apeten eraginez, etxeko giro patxadatsua jasanezina bilakatzen hasi zen. Ostegunak, Jon Arretxe