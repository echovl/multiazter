Docutec Txapeldunen nagusitasuna Europako Futbol Liga garrantzitsuenetan alde ikaragarria izan da irabazleen eta ondorengoen artean. Chelsearen eta Bayer Munichen ildoari jarraitu dio Bartzelonak Espainiako Ligan NAXARI ALTUNA  Bartzelona, Real Madril eta kito! Juventus, Milan eta hurrengoak lekutan! Chelsea, Lyon, Bayern Munich, PSV Eindhoven txapeldun! Bigarren tokirako beste txapelketa bat. Fenomeno bitxia gertatu da denboraldi honetan Europako Liga garrantzitsuenetan. Bartzelonaren eta Real Madrilen artean ez da alde handiegia izan puntuei erreparatzen badiegu, baina sakonean metro asko izan dira bataren eta bestearen artean. Zenbakiak hotzak izan ohi dira, eta, funtsari dagokionean, gogoeta aberatsa da oraingo honetan. Asmatu dute kataluniarrek kudeaketan, azkenean! Aurkari sutsuena, berriz, arrastaka ibili da urte osoan, mihia kanpoan, ezintasunean zintzilikaturik. Futbolean behin-behineko arrakastak itsutu egiten ditu kudeatzaileak (agintariak, batez ere). Arrakasta berretsi nahi bada, ilusioa, kemena eta indarra eraberritu behar dira: freskotasunaren mesedetan. Real Madril ospearen lokatzetan kateatu da, egunerokotasuna astuna bihurtzeraino; Bartzelonak, aitzitik, irizpide onez egindako hausturan asmatu du, nahiz eta elementu kritikagarriak badauden. Arrakastaren usainean alderdi ilunak estaltzeko ohitura izaten da, eta Joan Laporta presidentearen etxea ez da uste bezain egonkorra; barrualdean, bederen. Azken urteotan berdegunean izandako krisia barrura igaro da: talde agintaritzara. Laportak haize berriak ekarri ditu, baina protagonista izateko duen handinahi itsuak arazoak sor diezazkioke Camp Nou aldean: tituluak dastatu behar dira, doi-doi, denen artean; baina Bartzelonako presidenteak zauri gehiegi ireki ditu etxe barruan, eta arriskutsua litzateke hainbesteko lanak eman dituen duen eraldaketa bikaina arriskuan jartzea. Egonkortasuna epe ertainera lortu nahi badute, agintariek zelaira so egin behar dute, eta ispilu horri erreparatu. Decok islatzen du ondoen Bartzelonaren lorpena: talentua, argitasuna eta lana taldearen mesedetan. Eto'o, berriz, hausturaren bandera izan da, Real Madrilen arantza, bere gaztetasunaren ausardia eta gosea baliatuta. Marketina bigarren mailan utzi du Bartzelonak, eta horrek garaitu du Real Madril: marketinak sortutako talde desorekatua, merkatuak zabaldu eta dirua irabazteko bilakatua. Bartzelonak aurkitu du bidea, eta aurkari sutsuaren akatsak begi aurrean izan ditu, etorkizunerako ikasgai gisa. Kontuz gero! Bartzelonak Txinako Gobernuarekin adostasuna lortu du, elastiko blaugrana aurrenekoz merkatuaren erakusleiho bihurtzeko. Asian Real Madrili erronka jo nahi dio Laportak, baina Tibet aldean ez ditu hainbeste kamiseta salduko. Akabo erromantizismoa. Futbolaren joera berria da. Espainiako Ligan gainerako taldeek beste txapelketa bat jokatu dute. Ez da salbuespena. Italian ere gauza bera gertatu da. Juventus ez dugu Bartzelonarekin alderatuko, baina Milanek azken bi asteotan izandako ajea baliatuta, Fabio Capelloren taldeak irabaziko du Italiako Liga. Milanek Txapeldunen Ligako finalean du burua, eta Interrek galdua dauka aspaldi. Hirugarren tokian dira nerazzurri-ak, lekutan, eta hurrengoak Udinese et Sampdoria hogeita bi puntura daude. Italian klase ertaina desagertu da, boteretsuen itzalean bizitzea ez baitute ondo eraman, eta haiekin sortutako borroka ekonomikoan ito dira: Napoli, Erroma, Lazio, Parma, Fiorentina eta Bolonia. Palermo, Messina, Livorno eta Cagliarik bete dute haien lekua. Zentzuz jokatzearen ordaina Chelsearen kasuak erraza ematen du. Diruz jositako kluba, izarrak handik eta hemendik eraman, eta talde txapelduna. Jose Mourinho, artean Portoren entrenatzaile zela, aurtengo Chelsea egituratzen hasi zen. Diruarekin irizpide onez fitxatu zuen, eta egitasmo horrekin luze joko du. Hasieratik arrakasta izan duenez, urtetik urtera jokalari hobeak fitxatzeko aukera izango du bere helburua betetzeko: planeta urdina sortu nahi du. Interrek ere ehunka milioi euro xahutu ditu, baina ikusi non dagoen bata eta non bestea. Chelseak metro askora utzi du Arsenal, eta Manchester United ia hogei puntura dago. Roman Abramovitx Chelseako presidentearen protagonismo bakarra diruarena da; Mourinhoren inteligentziak eta maltzurkeriak zentzua ematen dio xahututako diru guztiari. Alemanian Bavariara begira jarri behar, berriz ere. Bayern Munichek hamalau puntuko aldea atera dio azken txanpan Schalke 04ri. Bundesligan nekez ikusten da alternatibarik. Garai bateko aurkariak, Borussia Dortmund, Hanburgo, Kaiserslautern eta abar, bide erdian geratu dira. Luzarora begira lan eginda hazi nahi duen edozein taldek Olympique Lyonen eredua jarraitu beharko luke. Jean Michel Aulas presidenteak taldea Frantziako Bigarren Mailan hartu zuen aspaldi, eta orain Europako onenen artean dago. Azpiegitura egonkorra, harrobi eragingarria, eta atzerrian fitxaketak egiteko irizpide zorrotza. Horrela lortu zuen Frantziako lehen txapela duela lau denboraldi, eta hurrengo hirurak ere eskuratu ditu, urtetik urtera zulo handiagoa eginda. Italian bezalaxe, hondoa jo dute dirua harrika botata txapeldun egonkorrari erronka jo nahi izan dioten klubek: Paris Saint Germain (PSG) eta Marseillako Olympique. Beste eredu argia PSV Eindhovenena dugu, Herbehereetan. Ematen du arrakastak lasaitasuna ematen duela, eta porrota jasan dutenak emaitzen eta beharraren biktima bilakatzen dira. Ez dago bidean galduta ibiltzea baino gauza arriskutsuagorik etorkizuna kolokan jartzeko. Futbolaren kulturan ez dago eperik galtzaileentzat eta gurpil horretan zorabiatu dira hainbat: Deportivo, Atletico Madril, Reala, Inter, Erroma, Lazio, Parma, Newcastle, Borussia Dortmund, PSG, Marseilla, Girondins... boteretsuak gutxi dira, eta klase ertaina ahultzen ari da krisi garaian.