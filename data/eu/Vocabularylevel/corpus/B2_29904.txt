Docutec Estilo liburu ez sexista Liburua abiapuntutzat hartu, eta gogoeta bultzatuko dute komunikazio-enpresetan, aldatu beharreko jokaerak antzeman eta aldatzeko asmoz Halaxe laburbildu zuen Bilgune Feministak komunikabideekin abiatu duen prozesua: «Emakumeek gure herrian bizi duten egoera larria amaitu nahi dugu, eta, horretarako, komunikabideek beren erantzukizuna eta konpromiso politikoa hartu behar dute». Horretarako tresna bat osatu dute: Estilo liburu ez sexista. Bertan bi azterketa nagusi egin dituzte: alde batetik, emakumeen lan baldintzak komunikazio enpresetan; bestetik, komunikabide horietan sortzen den informazioak nola eragiten duen gizartean, gizonen eta emakumeen arteko ezberdintasunak eta injustiziak iraunarazteko orduan. Bilgune Feminista Euskal Herriko hainbat komunikabidetako arduradunekin bildu da azken bi asteotan: Diario de Noticias, El Periodico de Alava, Le Journal du Pais Basque, Gara, Euskadi Irratia, Radio Euskadi, Euskadi Gaztea, Berria eta hainbat irrati libre eta taldeetakoak. Bileretan jasotako erantzunekin «pozik» daude, komunikabideetako zuzendaritzek diagnostikoa eta aldarrikapenak langileei jakinarazteko konpromisoa hartu baitute: «Helburua komunikabideek eta bertako langileek gogoeta egitea eta eztabaidatzea da. Horrekin antzeman egingo lukete zeintzuk diren aldatu beharreko jokaerak eta aldaketa horretan izango lituzteken balizko oztopoak». Diagnostikoaren laburpena Diagnostiko orokorra:  · «Komunikabideek emakumeak gizonak baino beheragoko maila batean jartzen dituen ordena sortu, mantendu eta erreproduzitzen dute, hau da, sistema patriarkala». · «Euskal komunikabideetan lan egiten duten emakume gehienek erredakzio lana egiten dute. Prentsari dagokionez, zuzendaritza postuen %8 baino ez daude emakumeen esku; irrati eta telebistetan, berriz, %15 dira». · «Gizartea eta Kultura sailetan lan egiten dute emakume gehienek». · «Emakume gazte askok kolaborazioak egin ohi dituzte. Horrek beren prekarietatea areagotzen du». · «Informazio Zientzietako ikasle gehienak emakumeak dira; profesional gehienak, ordea, gizonezkoak dira». · «Sail garrantzitsuenen arduradunak gizonezkoak dira, beraiek dira informazioaren filtro lana egiten dutenak eta berrien nondik norakoak erabakitzen dituztenak». Edukiak:  · «Sail edo albiste garrantzitsutzat ditugunetan (Politika, Ekonomia edo Mundua) aktore gehienak gizonak dira. Emakumeak sail apalagoetan azaltzen dira (Kultura, Telebista eta Gizartea)». · «Emakumeak sentimenduak eta emozioak dauden lekuan irudikatzen dira eta gizonak dirua eta boterea daudenetan». Emakumeen kontrako indarkeria: · «Komunikabideak komunikazio, gizarteratze eta formazio bitarteko bat izanik, ulertezina da gai honen inguruan duten ardura falta». Lengoaia: · «Gauzek izena duten heinean dute izana, horregatik, hitzez esaten ez dugun guztia berehala ikusezin bihurtzen da. Hau da emakumeei komunikabideetan gertatzen zaiena».