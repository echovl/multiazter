Docutec Maiteminak jota Maitasunari buruzko artikulu arina. Zer den maitemintzea, norekin, zein ondorio dituen, adinaren kontuak... Azkenean maitasunari eusteko aholkuak ematen ditu. Zer da maitemintzea? Hori galdera zaila! Zenbait psikologoren arabera, gizakion artean, hiru maitasun harreman mota daude. Lehenik, maitasun harreman "indartsua", haurtzaroan guraso, seme-alaba eta gertuko senideen artean sortu ohi dena. Bigarrenik, "ertainekoa", lagun-minekin izan ohi duguna. Eta azkenik, maitasun harreman "ahula" pertsona ezagunekin ohi duguna, alegia. Diotenez, maitemina da, haurtzarotik eta familiatik kanpora, maitasun lotura indartsua sor dezakeen indar bakarra. Norekin maitemintzen gara? Gizakiok animaliak gara. Horregatik, maitemintzea ugalketarekin lotuta dago. Antropologia aldetik begiratuta, gizonezkoei titi handiak dituzten emakumeak gustatzen omen zaizkie. Izan ere, titi handiak izatea emankortasunaren seinaletzat hartu izan da. Emakumeek, berriz, gizon indartsuak nahiago dituzte, antza seme-alabak hobeto babes ditzaketelako. Argi dago, hala ere, gaur egun irizpide horiek indarra galdu dutela. Horrez gain, irizpideok aldakorrak dira, historian eta kulturaren arabera aldatzen baitira. Eta... sexu berekoek ezin al dute elkarrekin maitemindu? Bai, noski, dudarik gabe. Beraz, lehen esandakoa ez da inola ere hitzez hitz hartu behar. Beste kontu bat: ikerketen arabera, norberaren ekonomia egoerak eragina nabarmena du, hau da klase altuko jendea bere mailakoekin maitemindu ohi da eta klase baxukoak baxukoekin. Itxura batean, klasismo nazkagarriak erromantizismo osoa kendu dio maitasunari. Zein ondorio ditu maitemintzeak? Adituen arabera, maiteminduta egoteak oso ondorio psikologiko onak ditu. Lehenik, maite gaituztela edo erakargarriak garela nabari dugu eta beraz, gure autoestimuak gora egiten du. Bigarrenik, ikasteko eta ezagutzeko grina pizten zaigu. Izan ere, beste pertsona baten ondoan egoteak ezagutzen ez genituen gauza asko ikasteko edo zaletasun berriak hartzeko aukera ematen digu. Hirugarrenik, errazago ulertzen ditugu besteen arazoak. Laugarrenik, nork bere irizpideak indartu egiten ditu, lasaiago eta segurtasun handiagoaz azaltzen baititu bere iritziak edo ideiak. Azkenik, arazoei eta albiste txarrei hobeto aurre egiten diegu. Zeresana al du adinak? Gazte ala zaharra izan, gizakia berdin-berdin harrapa dezake maitasunaren garrak. Adin kontuak ez du honetan zeresanik. Hala ere, maitemintzean, 16 urteko gazte batek edo 60 urteko aiton edo amona batek ez dute portaera bera. Adituen esanetan, 20 urtera arte, neska-mutikoak oso erraz maitemintzen dira, baina era berean, harreman gehientsuenak laburrak izaten dira. Adin tarte honetan, maiteminduek bikotekidea idealizatzeko joera izan ohi dute. Geroago, 2Otik 35era bitartean, harremanari nerabezaroan baino lasaiago ekiten zaio, eta batik bat, gauzak konpartitzea bilatzen da. Handik 50 urtera, eskarmentuaren ondorioz batzuetan, bi alditan pentsatzen da inorekin harremanetan hasi baino lehen. Horrez gain, fisikoa ez da hain garrantzitsua izaten. Azkenik, 50 urtetik gora maitemina berriro ere ilusio handiz hartzen da.        