Docutec Parapentea, patxadaz gozatzeko kirola Ez esan ez duzunik inoiz amestu txorien artean ibiltzearekin! Nork ez du inoiz hegan egin nahi izan? Bada, orain duzu aukera, laguntza pixka batekin bada ere. Dena den, eguraldiari baimena eskatu, badaezpada. Hegan egiteko gai da gizakia. Beno, laguntza txikiren bat beharrezkoa dugu, egia da, baina txorien alboan alde batetik bestera ibiltzeko kapaz gara! Egia esan, hegan egiteko era ugari dauzkagu: hegazkinak, helikopteroak, hegazkin ultraarinak... Baina horiek, azken finean, ortopediko samarrak dira, askotan autobus batean edo hegazkin batean zoazen ez baituzu bereizi ere egiten. Batez ere bidaia lo zoazela egiten baduzu, gehienok bezala. Hegaldiaren sentsazio biziena jausgailu, delta hego eta parapentearekin lortzen da, dudarik gabe. Parapentea hartu dugu gaur guk, dagoeneko zeruan asko ikusi baititugu. Aipatutako hiru modalitateen artean badira antzekotasun nabariak, baina beste gauza batzuetan ez dute zerikusirik. Hiruretan ia bizkar hutsean zoaz; ez duzu inguratzen zaituen kabina edo estrukturarik; horregatik, handiagoa da hegan egitearen irudipena. Baina, hortik aurrera, zerikusi handirik ez dute. Jausgailuarekin hegazkin batetik egiten da jausi, eta hasieran erortzen ari zarela ematen du, ez hegan egiten ari zarela. Delta hegoarekin eta parapentearekin, aldiz, lurretik aireratzen zara, txorien moduan. Behin airean egonda, ordea, guztiz desberdinak dira biak. Delta hegoan etzanda bezala zoaz, eta parapentean erdi eserita, eta oso modu desberdinean erabiltzen dira biak. Delta hegoarekin, gainera, abiada handiagoa lortzen da parapentearekin baino; azken hau lasaiagoa da. Kirol honi buruzko informazioa lortzeko, Ostargi Parapente Eskolakoekin jarri gara harremanetan, Donostian. Lehen esan bezala, kirol lasaia dela argi utzi digute. "Ez da adrenalina botatzeko jarduera, askok uste duen bezala. Uretatik edo elurretatik era goxoan irristatzea bezala da. Airean zaudenean, hasierako hegaldietan batez ere, ametsetan zaudela ematen du", diote. Gainera, pazientzia handia behar da kirol horretarako. Izan ere, gerta daiteke mendi puntara ailegatu, eta ordu pare batez haizea aldatu edo indartu zain egon behar izatea, eta, ondoren, hegan egin gabe etxera itzuli behar izatea. Eguraldiak zerikusi handia du parapentearekin. Arrazoi horiengatik, gero eta gazte gutxiagok egiten omen dugu parapentea, jarduera kilikagarriagoak, azkarragoak bilatzen baititugu. Teknika ez da oso zaila Ikastaro bat eginez gero, laugarren egunerako zu bakarrik hasten zara hegan egiten. Hori neurri batean arriskutsu samarra izan daiteke, konfiantza hartzen baituzu, eta orduan datoz sustoak. Izan ere, zailena haize-lasterrei, haizearen norabideari eta abarri antzematen, aprobetxatzen eta kontrolatzen jakitea da, eta horretarako denbora gehiago behar da. Pilotu autonomoa izateko, baimen bat atera beharra dago, hegaldi ordu kopuru bat bete eta azterketa bat eginda, eta horrek urtebete inguru darama (gidabaimena ateratzea errazagoa izango da azkenean!). Hala ere, aipatu bezala, teknika ikastea ez da batere zaila. Bigarren egunerako, bakarrik aireratzen ikasten duzu, eta 20 metro inguruko hegaldi txikiak egiten (hori ikustea nahiko barregarria da, oiloen antzera hegan egin nahi eta ezin, baina atzetik sekulako bela koloretsua daramalarik). Fisikoki ere ez duzu zertan Rambo izan, indarra edota erresistentzia baino gehiago abilezia kontua baita. Hobby gisa egin nahi baduzu, aireratu eta lurreratzeko korrikaldi txiki bat egiteko gai izatearekin nahikoa da. Hala ere, badira parapente txapelketak ere, eta horietako batzuetarako komeni da prestaketa fisiko on bat. Modalitate bat distantzia horizontala da: norabidea aldatu gabe kilometro gehien nork egin. Haize-laster on bat harrapatuz gero, tarte handiak egin daitezke parapentez (munduko errekorra 400 kilometrotik gora dago!). Beste txapelketa mota bat, ohikoena agian, aurrez finkatutako ibilbide bat betetzea da, GPS bidez balizatutakoa. Hala ere, nahiko ibilbide zailak izan ohi dira, parte-hartzaileen ehuneko batek baino betetzen ez dituztenak, eta normalean ez dira denak iristen helmugara. Vivaque modalitatea ere hor dago. Horretarako prestaketa handiagoa behar da, oinez eta hegaz distantzia luzeagoa nork bete baita lehia, aurrez finkatutako denbora tarte batean; egunetakoa izan daiteke tarte hori. Eta, azkenik, Alpeetan asko egiten da 4800 izeneko txapeleketa: ekipo guztia bizkarrean duzula, Mont Blanc mendia igo, eta ondoren hegaz jaitsi behar da, ahalik eta denbora tarte txikienean. Modalitate honetarako egoera fisiko oso onean egon behar da, noski. Segurtasuna oso garrantzitsua da parapentea egiteko orduan. Alde batetik, segurtasun pasiboa dago: beti eraman beharra dago kaskoa (ahal bada, integrala), bizkarrean airbag antzeko bat, gaizki lurreratuz gero lesiorik ez sortzeko, eta larrialdietarako jausgailu bat (eskerrak, zeren oso goitik eroriz gero, kaskoak gehienez ere kolpearekin burmuina askorik ez barreiatzeko balioko du, besterik ez!). Horrez gain, ia beti duzu irrati bidezko harremana beste hegalariren batekin edota lurrean geratu den baten batekin. Baina garrantzitsuena segurtasun aktiboa da: haizea kontrolatzea, eguraldia kontuan hartzea, ondo lurreratzen jakitea... Ekipo osoa erostea nahiko garestia da: ekipo berri batek, homologatua eta ona bada, 2.000 euro inguru balio du. Hala ere, hasierako inbertsioa da garestia; ondoren, batetik bestera joateko gasolina eta hamaiketakoa besterik ez duzu ordaindu beharko, asko irauten baitu materialak. Oso aberasgarria da Izan ere, giro ezin hobea da parapentearen ingurukoa, eta oso solidarioa, beti baitago norbait zurekin joateko prest, dela hegan egitera, dela mendi puntan utzi duzun autoaren bila joaten laguntzeko. Euskal Herrian, adibidez, parapente elkarte ugari daude, eta edozein zale laguntzeko prest dago, inguru horietara joan nahi izanez gero. Eta txoriekin ere erlazio kuriosoa lortzen da; hasieran agian pixka bat izutu arren, ondoren beste gehiago bazina bezala hartzen zaituzte, eta batzuetan zure ondoan egiten dute hegaldi txiki bat, lagunduz bezala. Gainera, talde ekologista batzuk inoiz kexatu dira, agian parapente zaleek txoriak euren ohiko bizilekuetatik izutzen dituztelakoan, baina inoiz ez da halakorik gertatu. Bizikidetza baketsua egiten dutela esan dezakegu. Txoriek baino, ehiztariek ematen omen dituzte arazo gehiago. Izan ere, ehiza garaian zenbait tokitan debekatu egiten da hegan egitea, eta, nahiz eta debekatua ez egon, ehiztarien aldetik kexa ugari jasotzen dira. Ni, behintzat, nintzateke hasiko eztabaidan eskuetan eskopeta bat duen morroi batekin... Ikusten duzuenez, oso kirol erakargarria da parapentea, eta ez da batere zaila. Ikasi nahi izanez gero, parapente eskolaren batean ikastaro bat egitea besterik ez duzue, eta hortik aurrera, nahi duzuena. Informazio gehiago nahi izanez gero, hemen duzue Ostargi eskolarekin harremanetan jartzeko modua: Urruti Sport denda, Jose Mª Soroa 20, Donostia, edota 943 278196 telefonoa. Ostargiko eskola ez da Euskal Herriko bakarra, ezta gutxiago ere. Herrialde guztietan dago aukera. Beraz, aukeratu gustukoena, eta gozatu.