Docutec Kamamila, sabelerako botika Kamamila sendebelarrik ezagunetarikoa dugu geurean. Mitxelena ahizpek sabelerako erabiltzen dute, batez ere. Erreportaian, nola hartu ere azalduko dute. Oso landare ezaguna da. Anisarekin nahastuta tripakadetarako eta beherakorako botika bikaina lortuko dugu. Deskribapena Europako, Asia mendebaldeko eta Afrika iparraldeko lurralde epeletan urtero jaiotzen den landare belarkara da. 70 zentimetro luze izatera ailega daiteke, eta zurtoin zuzenak eta adartsuak dauzka. Kamamilaren hostoak oso finak eta banatuak dira. Hortik jaiotzen diren adar txiki batzuetatik kimatzen dira loreak. Zuriak dira eta erdian botoi hori handi bat daukate. Non aurkitzen da? Oso landare ezaguna da, baina orain oso gutxi dago: "Garai batean asko zegoen, eta mendian erruz topatzen genuen. Orain, berriz, ez da hainbeste ikusten", diote Mitxelena ahizpek. Horretarako eurek badute konponbide bat: "Guk, landarea hartu eta baratzean landatzen dugu", azaldu dute. Zertarako erabiltzen da? Gauza askotarako balio du kamamilak. Beraiek sabelerako erabiltzen dute: "Gehiegi jan eta gero izaten den betekadarako, tripako mina dagoenerako arrunt ona da", azaldu dute Mitxelena ahizpek. Nola hartu? Infusioa har daitekeen arren, eurek beste era bat dakite: "Anis botila bat hartu, eta bertan kamamilaren lorea botatzen dugu". Pixkanaka anisak kolore fin bat hartuko du. Egin bezain laster hartzea ez da komeni: "Gutxienez, 15 bat egun itxaron behar da. Guk, normalean,  aurreko urtean prestatutakoa hartzen dugu". Askori ez zaie bakarrik hartzea gustatzen. Hori dela eta, esnearekin edo kafesnearekin har daiteke. Ez da beharrezkoa hozkailuan gordetzea: "Giroko tenperaturarekin ondo mantentzen da". Kamamilaren beste ezaugarri batzuk Hainbat osasun arazo sendatzeko erabil daiteke kamamila: ¿ Tentsioa: kamamilak lo egiten laguntzen du, eta mindutako giharrak lasaitzen. Hilekoarekin min handia izanez gero ere, hartu kamamilaren infusioa. ¿ Azalerako: Egin krema bat kamamilarekin. Oso ona da azaleko alergietarako eta ekzemetarako. Krema honela egiten dute: hartu kamamila (75 gr.), argizaria (150 gr.), glizerina (70 gr.) eta ura. Argizaria urtu, eta gero erantsi gainerako osagaiak. Guztia su geldoan utzi 3 ordu. Amaitzean, hozten utzi eta gorde ontzi batean. Infusioa ere erabil daiteke. Hartu kotoi bat, infusioan busti eta igurtzi arazoa dagoen tokian. ¿ Begietako narritadura: Kamamila aspalditik erabiltzen da begietako narritadura sendatzeko. Azaleko arazoekin bezala, busti kotoi zati bat kamamila infusioan eta begietan eman. ¿ Sukarra jaisteko: Udaberrian izaten den sukarra jaisten laguntzen du kamamilaren loreekin egindako infusioak. ¿ Ilea horia mantentzeko: Ilea ez iluntzeko, kamamila infusioarekin garbitzea gomendatzen dute.  