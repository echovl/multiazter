Docutec Zenbakien karta Guk ezin dugu karta astralik egin hemen, baina nortasuna edo nork bere ezaugarriak ezagutzeko beste bide batzuk ere badaude. Guztion esku dagoen bat aurkeztu nahi dizuegu: zenbakien karta. Horren bidez zure ezaugarriak ezagutuko dituzu.   Zure bibrazio-zenbakia zein den jakiteko, irakurri lauki barruko informazioa. Zure bibrazio-zenbakia Jaiotze-datako digituen batuketa egin, eta zifra bakar batera ekarriz ateratzen da bibrazio-zenbakia. Adibide bat: —     1996/12/29an jaiotako pertsona batek honela kalkulatu beharko luke bere zenbakia:(1+9+9+6) + (1+2) + (2+9) = 39 —     39 zifra batera ekarriz: (3+9 = 12) eta (1+2= 3) Beraz, pertsona horren bibrazio-zenbakia: 3. Zein da zure zenbakia? Atera kontuak, eta begiratu zein den zenbaki horri dagokion izaera eta nortasuna: 1 2 3 4 5 6 7 8 9   1. YANG, GIZONEZKOEN PRINTZIPIOA Aitzindaria, esperientzien bila dabilenaren zenbakia da, energia gainezka daukanarena. Auto-kontzientziaren isla da. Gako hitzak:berekoi, oldarkor, sortzaile, menderatzaile, nagusi, aitzindari, lider, agindu zale, buruzagi. 2. YIN, BIKOTEKIDEA Aldakorra eta egokitzen dakiena; sarritan, zalantzatia. Bitartekari-lanak egitea gustatzen zaio; diplomatikoa da eta bakegilea. Zenbaki hori emakumeek besteekin bat egiteko duten gaitasunarekin lotzen da: Yin. Lankidetza atsegin du eta elkartasuna. Musika ere oso maite du. Batasunaren bila ibiltzen da. Gako hitzak: malgu, politiko, adeitsu, zuhur, jarraitzaile; ez da liderra. 3. YANG-EN ETA YIN-EN KONBINAZIOA Bibrazio liluragarria eta anitza; oso egoki mintzatzen da. Zenbaki horren ezaugarri garrantzizkoetako bat: bere barruan duena komunikatzeko beharra izatea. Beti pozik, besteak ere alaitzen ditu, beti barrez. Gako hitzak: lagunarteko, ireki, komunikatzaile, sortzaile, poz-eragile. 4. IRMOA ETA TINKOA Lauki karratu baten itxurako kontzientzia du; legearen, sistemaren eta ordenaren zale amorratua da. Segurtasuna, egonkortasuna eta kontserbadore izatea ditu gogoko. Naturarekin lotuta ageri da beti; lurra ere 3. egunean sortu zen. Oso zorrotza da bere buruarekin. Gako hitzak: sasoi oneko, langile, ordenatu, egonkortasunaren zale, zaildu, zorrotz. 5. ASKATASUNA, ALDAKETAK, ABENTURAK Jakin-min handikoa da, eta ez da geldirik egoteko jaio. Argia, ernea eta gatzduna. Aukera guztiak aprobetxatzen ikasita dago, oso ondo daki hizketan eta txoraturik dauzka beste sexukoak, erakargarritasun izugarria du. Nork eutsiko dio horri? Gako hitzak: aldabera, grazia handiko, malgu, eragile, bidaia, abentura, espekulazio. 6. ERANTZUKIZUNA, OREKA, SERIOTASUNA Bere inguruan beti nahi du egia, justizia, oreka-zentzua eta harmonia zabaldu. Maitasuna eta errukia bihotzean errotuta ditu. Izan daiteke, besteak beste, maisu ona edo aholkulari bikaina. Bere gizatasunak eta bihotz ederrak asko erakartzen dituzte besteak. Lagun min bat nahi luke, ezkondu eta familia osatu, harmonia ederrean bizitzeko. Antzeko zerbait nahi luke gaurko gizartearentzat ere. Gako hitzak: arreta familian eta gizartean, zerbitzu, maitasun, erruki, aholku, sendatzeko ahalmen, sortzaile. 7. ERANTZUN BILA Bizitzaren misterioan murgildu nahi izaten du. Zergatik? Noiztik? Noiz arte? Galdera horietaz hausnartzeko bakardadea behar baita, beti jendearengandik ihesi dabil, atseden bila. Jainkoak ere 7. egunean atseden hartu zuen. Zenbaki hori magikoa ere bada, eta sakratua; horren baitan daude zientzialariak, maisuak, filosofoak, mistikoak, elizgizonak. Gako hitzak: lasai, barnerakoi, intuiziozko, arakatzaile, bakarti, filosofiko, mistiko. 8. AGINTE ZALEA, LORTUKO DU AGINTEA Horretarako, kontrola eta ardura lortuak ditu hautatutako alorrean. Laudorio eta aitorpen asko lortuko ditu enpresa-munduan, eta diru asko irabaziko du negozioetan. 8. zenbakiaren baitan, karma da errege, boterea oso maitea du, handinahikeria da eragile nagusia. Behar hainbateko indarra eta adorea izango ditu oztopo guztien gainetik aurrera egiteko. Gako hitzak: botere, ahalmen, aginte, erantzukizun, aitorpen, diru-sari, adimen, zentzu. 9. SUFRIMENDUA ETA ERRUKIA Prest dago edozein neke jasateko gainontzekoen zerbitzuan. Gauzak sakon hausnartzen ditu, eta egiaren bila dabil beti. Baina, aldi berean, bihotz zabalekoa da, borondate onekoa eta pazientzia handikoa. Artista eta pentsalaria da. Gako hitzak: erruki, maitasun, pazientzia, tolerantzia, zerbitzu, neke, sufrimendu.        