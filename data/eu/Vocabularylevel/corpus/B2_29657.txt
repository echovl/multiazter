Docutec Txernobilgo haurren zain Txernobiletik gertu bizi diren bi mutilek —Iban eta Vladimir—  eta neska batek —Yaroslava— zenbait aste igaroko dituzte udaran auzoan. Vladimir hirugarren urtez etxean jasoko du Kontxi Galatas-ek eta berarekin solastu gara. Hemezortzi urte beteko dira apirilean Ukraniako Txernobil hiriko zentral nuklearrean leherketa gertatu zenetik. Ezbehar haren ondorioak, hala ere, nabariak dira oraindik ere. Txernobil Elkartea izeneko Gobernuz Kanpoko Erakundearen ekimenez, Txernobil inguruko zenbait haur etortzen dira urtero Euskal Herrira udara igarotzera. Añorgara bi mutil eta neska bat etorriko dira ekaina bukaeran. 9 urteko Vladimir izeneko mutila hirugarren urtez jarraian etorriko da auzora, Kontxi Galatas eta bere sendiaren etxera, hain zuzen. Kontxik ondotxo daki nola dauden Txernobil eta ingurumariak: "Itxita daude oraindik. Gurera datozen haurrak Kiev ondoko Irpen izeneko hiritik datoz, eta bertako erradiazio maila oso handia da. Ondorioz, han bizi direnek, bereziki haurrek, inmunologia-sistema oso ahulduta dute. Tiroide minbizia izateko aukera asko dituzte. Zenbait ikerketaren arabera, urtean 40 egun inguru gurean pasatzeak minbizia izateko aukera hori asko murrizten du". Haurrak zuri eta argal samar etortzen dirta, eta eguzkia hartuta eta sendotuta itzultzen direla uste du Kontxik. Beste familia molde bat Batik bat osasun arrazoiengatik etortzen dira haurrok Euskal Herrira, baina hona etortzeak beste zenbait abantaila dakarzkiela nabarmendu digu Kontxik: "Ukranian familia kontzeptua oso desegituratuta dago, pobrezia larrian bizi direlako. Alkoholismoa ere oso zabalduta dago. Guk beste familia molde bat erakusten diegu, eta haurrak goxatzen saiatzen gara". Dena dela, jaso ez ezik, haurrek badute zer erakutsi. Haien eskuzabaltasuna eta toki ezezagun batera berehala egokitzeko duten ahalmena nabarmendu digu Kontxik. Zazpi urte lanean 1997an, Txernobileko haurrei laguntzeko SOS mezua zabaldu zuen Osasunaren Mundu Erakundeak, eta mezu horren haritik sortu zen Txernobil Elkartea izeneko GKEa. Ordutik hona, urtero zenbait neska-mutil ukraniar etortzen dira Euskal Herrira udara pasatzera. Aurten 6-17 urte bitarteko 158 bat neska-mutil etorriko dira. Elkartearekin harremanetan jarri nahi duenak 670 419 078 telefono zenbakira deitzea besterik ez du.      