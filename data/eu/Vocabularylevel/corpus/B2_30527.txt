Docutec Harrapatzen bazaitut... Tiro hotsak ugari dira egunotan gure mendietan. Ehiztariak dira. Eta horietako asko, gazteak. Errotutako ohitura da. Duela bost urte, jendeak arma gutxiago eduki zitzan, arma baimena lortzeko derrigorrezko azterketa teoriko eta praktikoak jarri zituzten. Hala ere, ehizak aisialdiko ekintza garrantzitsu izaten jarraitu du, baita gazteen artean ere. Esaterako, Gipuzkoako Ehiza Federazioko Administrazio Gaietarako lehendakariorde Ramon Garcia Carbonelek esan duenez, 14 eta 18 urte bitarteko gazteek bakarrik guztira federatuta dauden ehiztarien %10 osatzen dute, gutxi gorabehera. Gazte gehienei familiagandik datorkie ehizarako zaletasuna. Halaxe izan da Asier Labaka eta Ibai Perezentzat ere. Biek 19 urte dituzte, eta oso gogoko dute ehizara joatea. Asier aitonarekin eta osabarekin hasi zen ehizean. "Baserrian ehiza giroa dugu", dio. Ibairen aita ehiztaria eta zakur hezlea da. Ibaik txapelketetan parte hartzen du; San Huberto modalitateko Gipuzkoako txapelduna da, baina beste sari asko ere jaso ditu. "Gazteok, hasieran, ehizara eramango gaituen norbaiten laguntza behar dugu; ezin dugu armarik eraman garraiobide publikoetan", adierazi du Ibaik. "Gainera, ehizara joatea oso garestia da", gaineratu du Asierrek. Kanpora joanez gero, garraioa eta ostatua behar dira, eta ehiza esparru baten urteko kuota 3.000 eurokoa izan daiteke. Bestela, postuetara joateko aukera dago. Horiek zozketa edo enkante bidez banatzen dira. Zozketa bidezkoak merkeak dira: 2-3 euro ordaindu behar da ehizako egun bateko zozketan parte hartzeko, eta, egokituz gero, beste 3 euro. Enkanteko postuak, berriz, denboraldi osorako izaten dira, eta merkeenak 300-400 euro inguruan ibiltzen dira. Ehizarako ekipo osoa ere ezinbestekoa da. Arropa sendoa behar da, erosoa, eta kolore bizirik gabekoa. Batez beste, ehizako galtza pareak 40 euro balio du, eta txalekoak 12-60 euro bitartean. Eskopeta batek, berriz, 600 eurotik 1200 eurora balio dezake. Ehiza zakurra edukitzea ere ez da batere merkea; txakurtegian izanez gero, urtean 5oo euro ordaindu behar da gutxi gorabehera. Horretaz gain, urtero 39 euroko asegurua eta 11.15 euroko (EAEn) ehiza baimena ordaindu behar dira. Ehiza baimenak 85 euro balio du, baina bizi guztirako da. Dena den, erkidego bakoitzak bere lizentzia du eta ehizara joan nahi den, erkidego horretako lizentzia ordaindu behar da. Ibaik bezala, aukera duten gazteak kanpoko ehiza esparru pribatu edo intentsiboetara joaten dira nagusiagoekin, "baina gehienok lur sail libreetan edo inguruko postuetan ibiltzen gara, paseko ehizan", azaldu du Asierrek. Esparru intentsiboetan urte guztian egin daiteke ehizan; txoriko hainbeste ordaintzen da. Esparru pribatuetan, berriz, ehizaldi orokorrean (urritik urtarrilera) espezie guztiak ehiza daitezke, eta erdi debeku aldian (abuztutik irailera), usoak, usapalak eta galeperrak. Ehiza esparruetan edo postuetan ehizatu, alde handia dago. Nafarroan badaude ehiza esparru batzuk; baina, Espainian, Gaztela eta Leon, Gaztela-Mantxa eta Madril inguruan, askoz gehiago daude. Beraz, ehiztari asko kanpora joaten dira asteburu eta zubietan. Oso goiz jaikitzen dira, argitzerako mendian egoteko. Ilundu arte ibiltzen dira, edo zakurrak nekatu arte."Gu 15 zakurrekin joaten gara, eta nekatu ahala aldatu egiten ditugu", dio Ibaik. "Ni ere goizean goiz jaikitzen naiz, postuetara joateko", esan du Asierrek. "Baina bazkalondoren ez dago postuetan ehizan egiterik. Txoriak iparraldetik, Landetatik datoz, eta arratsalderako basoetan geratzen dira". Asierrek eta Ibaik, nork bere ehiza bizi du. Toki ezberdinetan ehizatzen dute, eta nork bere helburuak ditu ehizaren munduan. Baina argi utzi dute gure arbasorik zaharrenen jarduera horrek oraindik ere baduela lekurik gazteen artean. Ekologistei erantzunez Ehiztariek diote ehiza ingurumenarentzat onuragarria dela, eta ez kaltegarria Jende ugarik uste du ehiza gazteen artean ohiz kanpoko zaletasuna dela; eta asko, ekologistak adibidez, jarduera horren aurka daude. Baina Euskal Herrian ehiztari asko dago, herrietan batez ere."Ez da hain arraroa; adibidez, gure koadrilan bi ehiztari gara. Azken finean, ehiza beste edozein kirol bezalakoa da. Guztiek eskatzen dute sakrifizioa; baina gustura egiten da", dio Asierrek. "Nik, trenean, Elgoibarrera bidean, behin baino gehiagotan entzun izan ditut ehizako gorabeherak kontatzen doazen gazteak", gehitu du Ibaik. Gainera, eurek diotenez, "ehiza ez da ingurumenarentzat kaltegarria, behar bezala, zentzuz, eginez gero". Onuragarria ere izan daitekeela diote. Animaliak galarazi beharrean, kopurua kontrolatzen laguntzen du. "Ehiztariari beste inori baino gutxiago interesatzen zaio animaliak galtzea. Esparrudunek ere beren lurrak aberatsak izatea nahi dute; bestela, ez zaie inor ehizara joango. Horregatik, behar denean jana eta ura jartzen saiatzen dira", dio Asierrek. "Bestalde, badira naturari kalte handiagoa eragiten dioten jarduerak; nekazaritza, adibidez", gaineratu du Ibaik. "Produktu kimikoei esker, soroak maizago erein daitezke, eta animaliek, kumerik eduki ezinda, alde egin behar izaten dute". "Horretaz gain, nekazariek zianuroarekin tratatutako haziak erabiltzen dituzte. Eta galeper batzuk makinek harrapatuta hiltzen dira", esan du Asierrek. Hala ere, ehiztarien artean denetik dago, eta egia da isilpeko ehiztariek kalte handiak eragiten dituztela. Bi ehiztari gazte hauen ustetan, horiek geldiarazteko kontrola gero eta handiagoa da, eta hala izan behar du, gainera. Asier eta Ibai ados daude, ehizak ez du zertan kaltegarria izan; eta "hainbeste kritikatu aurretik, kirol hau gehixeago ezagutzea komeni da". Hala diote.