Docutec Pepita Iriondo: Nire Pausoak 94 urteko emakume honek mendearen historia azaltzen du idatzi berri duen liburuan. Pepita Iriondo ez da idazle ospetsu, 94 urteko emakume zestoarra baizik. Mendean zehar ezagututakoa ezin beretzat bakarrik gorde, eta liburu batean bildu ditu bere oroitzapenak Liburu guztiz bitxia aurkeztu zuen joan den ostegunean Zestoan Danbolin-zulo kultur elkarteak, Danbolin izeneko herri aldizkariarekin batera: laster 94 urte beteko dituen Pepita Iriondo emakume zestoarraren oroitzapenak biltzen dituen Nire pausoak liburua, alegia. Pepita Iriondorenak izanik ere, bere belaunaldiko beste askorenak izan litezke memoriaok: umetan ere umezain, etxekoentzat zein kanpokoentzat; neska koskorretan, josten ikasi nahi zuela eta, Donostiara zerbitzari joandakoa... Hala ere, ikastea zuen gogoko Pepitak eta maistra egin zen Pepita. Donostian, Santanderren eta Huesca aldean irakasle lanean ibili ondoren, sorterrira itzuli zen Pepita 1964an, eta orduantxe ireki berria zen ikastolan hasi zen ordutik aurrera herrian andereño Pepita izan dena. Duela urte bete tronbosiak jo eta ohetik ezin mugituta gelditu zen Pepita Iriondo. Orduan otu zitzaion bere memoriekin liburu bat osatzea, eta, azkenean, etxera joaten zitzaion eta gizarte lagun-tzaile den Nerea Mendizabal izan du zeregin horretan lankide, berak grabatu eta transkribatu baititu Pepitaren oroitzapenak. Argitaratu, berriz, Danbolin-zulok argitaratu du eta Zestoako liburudendetan dute salgai. Amak esaten omen zion gaztetan barra-barra zetozkion kontuak idatzita utzi behar zituela. Bete du orain amaren esana, eta emaitza ziztu batean irakurtzen den liburu atsegina izan da. «Gure historia hurbila ohe ertzetik kontatua», dio promozio moduan-edo Danbolin aldizkariak liburu argitaratu berriaz. Izan ere, Pepitarena eta zestoarrena ez ezik, euskaldun askoren historia biltzen baita 71 orriko liburutxoan. Berak esaten duenez «batzuetan pentsatzen dut jendeak ez duela irakurriko nire liburua, baina polita da zuek ere nik txikitatik zer pauso eman ditudan jakitea».