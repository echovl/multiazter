Docutec Hegoaldeko euskaldunen aurrezkia Egunkariko albistea. Batez ere datu estatistikoak dira. Hegoaldeko 4 eskualdeetako aurrezki usadioak azaltzen dira bertan eta Mediterraneo aldeko herrialdeekin alderatzen dituzte. Laburra eta erraza da. ERREDAKZIOA/ Hego Euskal Herriko biztanleen %40k dirua aurrezten dute, eta ia erdiek ezin dute hori egin. Aurreztu ezinik EAEko herritarren %47,2 eta Nafarroako %49,4 ibiltzen dira, gehienak doi-doi bizitzeko adina diru irabazten dutelako (%39 EAEn eta %44,4 Nafarroan). Gainontzekoek, aurrezteko adina diru irabazita ere, aurreztu beharrean kontsumitzea hobesten dute. Unespa (Espainiako aseguru entitateen elkartea) erakundeak egindako inkesta batek erakutsi duenez, euskal herritarrek garrantzi handia ematen diote aurrezpenari, %80 inguruk uste baitute eurek ziurtatu behar dutela etorkizuna, estatu, familia edo enpresak baino lehenago. Etorkizunari begira aurrezteko arrazoi nagusiak «ustekabeko gastuei aurre egitea» (%93 eta %94), «erretiro adinean dirua edukitzea» (%91,4 eta %88,2), «senitartekoen segurtasuna» (%88,7 eta %89,9) eta «balizko ezbeharrak» dira. Mediterraneoko herrietan ez bezalako bizimodua Miguel Angel Vazquez Unespako zuzendariak ikerketaren emaitzak aurkeztean azaldu duenez, euskal herritarrak oro har ez datoz bat Mediterraneo inguruko herrietan zabaldutako «bizitzaz gozatu eta ezeri ez uko egin» pentsamoldearekin. Hala, EAEko biztanleen %61ek eta Nafarroako %53k aitortu dute geroaz «oso kezkatuta» daudela, eta gutxiago dira (%37 eta %47) geroaz kezkatuta ez omen daudenak. Inkestaren emaitza horiek isla dute euskal herritarrek kontratatu ohi dituzten bizi aseguruetan eta erretiro pentsio osagarrietan, produktu horietan egindako diru inbertsioak Espainian eta Europako beste lurraldeetan baino handiagoak izaten baitira  