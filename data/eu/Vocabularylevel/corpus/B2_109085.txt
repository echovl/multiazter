Docutec ARTIUM-Gasteizen urtarrilaren 25a bitartean: Nikolas de Lekuonaren artelanak Lekuonak bizia galdu izan ez balu hain azkar, nork daki zein maila lortuko zukeen ondorengo urteetan. Arte adituek diotenez, Oteizak eskulturaren arloan lortutako maila berbera eskura zezakeen berak plastikaren munduan. Urte haietan Euskal Herrian egiten ari zen artea etnizismoan oinarritua zegoen, baina Lekuona, estilo hura alde batera utzi eta Europako abangoardien ezaugarriak bereganatzen saiatu zen. Lekuonak bizia galdu izan ez balu hain azkar, nork daki zein maila lortuko zukeen ondorengo urteetan. Arte adituek diotenez, Oteizak eskulturaren arloan lortutako maila berbera eskura zezakeen berak plastikaren munduan. Urte haietan Euskal Herrian egiten ari zen artea etnizismoan oinarritua zegoen, baina Lekuona, estilo hura alde batera utzi eta Europako abangoardien ezaugarriak bereganatzen saiatu zen. Oteizak, Sarriegik eta Lekuonak, kultur politika berri bat nahi zuten Euskal Herrirako eta Agirre lehendakariarengana jo zuten beraien egitarau abangoardista aurkeztera; politikari abertzaleari, ordea, bide hura aurrerakoiegia iruditu zitzaion eta Jose Maria Ucelayren egitasmoen alde egin zuen aukera. Honela, ezerezean geratu ziren euskal arima berpizteko hirukoteak zituen asmo ederrak. Oteizak eta Balentziagak, jarraian, Ameriketako bidea hartu zuten. Lekuona, berriz, gurasoen etxera itzuli zen. Ordiziatik gerrara joan zen, GU taldeko zenbait falangistek eraginda. Kamillero lanetan zebilela, Frankoren aldeko abioiek, ezbeharrez, bere soldaduei jaurtitako lehergailuek harrapatuta, bere bizia galdu zuen. Nikolas de Lekuona oso gazte hasi zen surrealismoaren eta sinbolismoaren barrutia jorratzen. Bere marrazki collage, oleo eta argazkiak katalogatu dituen Adelina Moya ikerlariak dio, Max Ernst pintore alemaniarraren collageak baino errealistagoak direla ordiziarrarenak. Ernst-ek eta Arp-ek, dadaismoaren eragileek, collage eta kalkamoniak egiterakoan, baztertu egin ohi zituzten irudi arruntak. Lekuona, ordea, gai zen edozein egunkaritatik moztutako argazkiekin bere ideiak adierazteko. Argazkigintza, oleoa, fotomuntaiak... denetarik egin zuen bere bizitza laburrean. Gogoko zituen makina edo tresnen irudiak, baita ere material eta teknika ezberdinekin esperimentatzea. Komikien mundua, fotonobelarena eta zinemarena primeran konbinatzen zituen bere irudi alegorikoetan. Bere hizkuntza berria zen garai haietarako eta gerraondoko arte zaletuak ez ziren ia ohartu ere egin Lekuonak erabilitako hizkuntzaz: hizkuntza aberatsa, pintura metafisikoaren, surrealismoaren eta dadaismoaren girokoa. Ucelay bermeotarraren eta Sarriegi ordiziarraren pintura askoz ere bigunagoa da Lekuonarena baino. Surrealismoaren eredu bat baino gehiago zegoen orduan modan. Dalí, Miró, Yves Tanguy, R. de Chirico edo Alberto Sanchezen lanak, esate baterako, nahiko ezberdinak ziren elkarren artean eta Lekuonaren obrak ere ez du inoren antzik izango. 'Jainko bat jaio da' fotomuntaiak, adibidez alegoria bat da eta ez du zerikusirik Boticelliren jainkosarekin. Ordiziarrarena besorik eta bururik gabea da. Surrealismoaren, espresionismoaren, kubismoaren, dadaismoaren eta sinbolismoaren ezaugarriak nahastu egingo dira Lekuonaren marrazki eta irudietan. Aisia eta lana islatzen ere ahalegindu zen: 'Paisaia dantzariekin' deituriko oleo-kartoiak, hiru gizonezko dantzan eta soroa lantzeko tresnak azaltzen dizkigu. Emakumezkoak biluzik margotzerakoan, kubismoaren eredua segitu zuen. Ez dugu ahaztu behar Juan Gris eta Picassoren lanak zuzenean ezagutu ahal izan zituela Lekuonak. Madrilen, Alberto Sanchezen tailerraren ingurumarian ezkertiar asko mugitzen zen eta Oteiza eta Lekuonari primeran etorri zitzaien giro hura Brancusi, Derain eta errusiar konstruktibismoaren ezaugarriez jabetzeko. Nikolas de Lekuonak, Espainiatik atera gabe, lortu zuen Paris eta Zurichen, urte haietan, egiten ari ziren esperientzia artistikoen berri izatea. 179 artelanek osatzen dute antologia hau eta urtarrilaren 25a arte egongo da ikusgai. Otsailean, Madrilgo Reina Sofiara eramango dute, erakusketa bi museoen artean prestatua izan delako. 