Docutec Agustina Arrizabalaga: "Konfiantza giroa sortzea ezinbestekoa da" Agustina Arrizabalaga erizainak 30 urtetik gora darama Donostiako Institutu Onkologikoan. Eguneko ospitalean kimioterapiako tratamenduak aplikatzeaz arduratzen da. Gaixoak goizean iristen dira zentrora eta botikak hartu ondoren etxera itzultzen dira. Lehen aldiz joaten diren gaixoak lasaitzea eta ahalik eta informazio gehiena ematea oso garrantzitsutzat jotzen du, kezka handiekin iristen baitira. Oraindik ere, minbiziaz mintzatzea batzuentzako tabua bada ere, pixkanaka-pixkanaka gaixotasunarekiko kontzeptua normalizatzen ari dela azpimarratzen du erizainak. Institutu Onkologikoan minbizia diagnostikatu eta tratatu egiten da. 1933an ateak ireki zituenetik, nabarmen aldatu da: urteetan aurrera egin ahala, eraikina handitzen joan da eta tresna modernoek atzean utzi dituzte garai batekoak. Zazpi unitate funtzionaletan banatuta, kasu bakoitza dagokion unitatean aztertzen da. Hauexek dira bertan biltzen diren atalak: bularreko unitatea, ginekologiako unitatea, larruazaleko eta melanomen unitatea, Digestiboko unitatea, ORLko unitatea (buruko, lepoko eta tiroideko minbizia), Urologiako unitatea eta Onkohematologiako unitatea. Kirurgia eta minbiziaren kontrako tratamenduak aplikatzeaz gain, ospitaleratzea behar duten gaixoentzako bi solairu daude. Goizean tratamendua hartu eta etxera itzuli ahal diren gaixoentzat, berriz, eguneko ospitalea dago. Eta bertan aurkitu dugu Agustina Arrizabalaga erizaina. Kimioterapiako tratamenduak aplikatzeaz arduratzen da. Zaila da berarekin hitz egiteko tarterik hartzea, goiz osoan gelditu gabe egon baita. Halere, irribarretsu eta goxo hartu gaitu. Arrizabalagak 30 urte inguru darama Onkologikoan lanean eta bere esperientzia luzeak irakatsi dionez, "konfiantza giroa sortzea ezinbestekoa da gaixoak lasaitzeko. Lehen aldiz tratamendua hartzera etortzen dena, medikuaren kontsultatik pasatu da lehenago eta tratamendua nolakoa izango den azaldu dio. Baina normalean, denak urduri etortzen dira; batetik, bere gaixotasunaren diagnostikoarengatik eta, bestetik, tratamenduak nola eragingo dien ez dakitelako. Kezka askorekin etortzen dira: ilea eroriko ote zait, nola esango diet nire ume txikiei... Gaixo asko, gainera, inguruan dituzten erreferentzietan oinarritzen dira eta guk erreferentzia horiek alde batera uzteko aholkatzen diegu, bakoitzari modu ezberdinean eragiten diolako tratamenduak. Orduan, behar duten informazio guztia ematen diegu. Bigarren aldiz etortzen direnean, berriz, askoz lasaiago iristen dira, badakitelako zer den". Erizainak azpimarratzen duenez, "gaixoekiko harremana bizi guztirako da, tratamenduaren ondoren, gaixoek tarteka errebisioak egin behar dituztelako". Ildo horretatik, gaixoekiko harremana oso estua dela nabarmentzen du erizainak. "Harremana oso handia da: zertan lan egiten duten edota zer-nolako seme-alabak dituzten kontatzen digute. Baina batzuetan, norbait hiltzen denean, gogorra da pentsatzea nahi baino gutxiago ezagutu duzula pertsona hori. Poztasunak ere izaten ditugu, gaixoek gure lana aitortzen dutelako". Lehendabizi, analisiak Kimioterapiako tratamendu gehienak zain barrutik jartzen dira, botika gorputz guztian zehar barreiatuz. Horrek esan nahi du zelula txarrei ez ezik, zelula onei ere erasaten diela. Kimioterapiak toxikotasuna duenez, gaixoarengan ondorio ezberdinak izan ditzake: defentsak jaistea, ilea erortzea, goragalea, beherakoa, sukarra... Kimioterapia aplikatzeko maiztasuna ere aldakorra da, hau da, izan daiteke bi astean behin edota hiru astean behin. Hain zuzen ere, gaixoa bere onera etortzen denean aplikatzen da berriro. Odol-analisien bitartez erabakitzen da zein maiztasunekin hartuko duen gaixoak botika. Hortaz, hainbat ziklotan banatzen da tratamendua eta ziklo bakoitzaren aurretik analisiak egiten dira. "Analisietan defentsak eta plaketak ondo daudela ikusten dugunean, gaixoak beste ziklo bat har dezake. Kimioterapia zikloetan banatzen da eta horietako bakoitzaren aurretik analisiak egin behar dira. Emaitzak ondo badaude, gaixoak tratamendua har dezake egun horretan bertan. Goiz horretan bertan egiten da prozesu guztia: analisiak egin, emaitzen zain egon, medikuarekin emaitzak aztertu eta botikak prestatu". Agustina Arrizabalaga, hain zuzen, prozesuaren azken zatiaz arduratzen da:  kimioterapia injektatzeaz. Botikak medikuak agindutako ordenan aplikatzen dira eta prozesuak hainbat ordutako iraupena izaten du. Bitartean, erizainek prozesu guztia arretaz jarraitzen dute, gaixoen erreakzioei erne. "Batzuetan, gerta daiteke gaixoa botaka hastea edo bestelako erreakzioren bat izatea. Hori dena zaindu behar dugu". Tratamendua hartu ondoren, berriz, kimioterapiaren ondorioei kontra egiteko botikak eramaten dituzte etxera: gonbitolarriaren kontra edota defentsak indartzeko. "Gaixo gehienek hiruzpalau egunetan hartu behar dituzte botikak gonbitolarriari aurre egiteko edota defentsak igotzeko. Guk azalpen-orrialde bat ematen diegu, nola eta noiz hartu behar dituzten esanez. Baita ere, beti esaten diegu hots egiteko zalantzarik edo arazorik izanez gero". Bestalde, azken urteotan, aurrerapauso handiak eman direla baieztatzen du, batik bat gaixotasuna onartze aldera. "Minbiziaren kontzeptua normalizatzen ari da pixkanaka. Lehen, minarekin eta heriotzarekin erlazionatzen zen zuzenean. Orain, berriz, beste modu batean ikusten da, sendatzerik badagoelako edota gaixotasunarekin hainbat urtez bizi ahal delako". Halere, oraindik ere, badira gaixotasuna itzalpean eraman nahi dutenak. "Batzuetan gertatu zait kalean gaixo batekin topatzea eta berak beste aldera begiratzea, inork ez identifikatzeko. Holakoetan, errespetu guztiarekin jokatzen dugu". Kimioterapiaren erabilerak Arrizabalagak azaldu bezala, kimioterapia helburu bat baino gehiagorekin aplikatzen da, gaixotasunaren arabera. "Kimioterapiak intentzio ezberdinak izan ditzake. Batetik, kimioterapiaren intentzioa sendatzekoa izan daiteke, tumore batzuk hainbat ziklo hartu ondoren sendatu egiten direlako; beste batzuetan, tratamendu osagarria izaten da, tumorea kentzeko kirurgiaren ondoren ematen dena; beste kasu batzuetan, berriz, kirurgiaren aurretik ematen da, tumorea txikitzeko. Sendatzerik ez dagoenean, ordea, kimioterapia paliatiboa aplikatzen da, sintomak gutxitzeko".