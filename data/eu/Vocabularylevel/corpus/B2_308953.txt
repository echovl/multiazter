Docutec Sendi batek zorra %30 gutxitzea lortu du Konkurtso legea ezarri diote lehen aldiz sendi bati, eta gainzorpetzearen lege bat aldarrikatu du Adicaek Enpresa batek zorrari aurre egin ezin eta ordainketak eteten baditu, duela bi urte indarrean sartu zen Konkurtso legea ezarri eta hartzekodunen konkurtso bat eratzen da. Familia batek zorrari aurre ezin eginez gero, etxebizitzaren bahitura beste irtenbiderik ez du. Egoera horretan aurkitu zen duela bi urte San Salvador de Guardiola herriko (Katalunia) bikote bat. Josep E.G. eta Maria del Carmen B.T. senar-emazteek, 7.000 euroko ondasunarekin, ezin zioten aurre egin ez 50.000 euroko hipotekari, ez kreditu txarteletan pilatutako163.750 euroko interesei. Senarraren gaixoaldi luzea zela-eta, fakturak ez ordaintzea erabaki zuten, hartzekodunek interes handiago eskatzen zieten bitartean. 2005eko martxoan, Bartzelonako merkataritza auzitegi batek epai historikoan familiaren ondasunen kiebra deklaratu zuen, eta, enpresa bat balitz bezala, Konkurtso legea ezarri zion. Epaileak etxebizitzaren bahitura geldiarazi eta interesen ordainketa eten zuen. Aurrekaririk gabeko epaia izan zen hura, eta sendiak azkenean lortu du emaitza. Jaume Pich abokatuak azaldu du aste honetan bikoteak merkataritza auzitegiko hirugarren aretoan bilera izan duela hartzekodunekin -enpresa eta banketxeekin-, eta akordio batera iritsi direla. 163.000 euroko zorra %30 murriztuko diete. Bide luzea egin behar izan du sendi horrek, baina Europako beste herrialde batzuetan gainzorpetuta dauden familiak babesteko legediak daude. Espainian, ordea, bat ere ez -eta hortaz, ez Hego Euskal Herrian ez Katalunian-. Adicae finantza sistemako erabiltzaileen elkarteak ohartarazi du Konkurtso legeak porrot egoeran dauden konpainien egoerari aurre egiteko pentsatuak izan direla eta ez kiebran dauden familientzat. Horregatik, gainzorpetzeari buruzko lege bat aldarrikatu du.