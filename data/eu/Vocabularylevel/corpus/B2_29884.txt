Docutec Puntukako gidabaimena Hiru Euskal Herriko Garraiolari Autonomoen sindikatuak Gobernuari eskatzen dio garraio arloaren ezaugarri bereziak kontuan izan ditzala puntuen arabera gidabaimena kentzeko egitasmoa martxan jartzerakoan. JON ALTUNA (Hiru sindikatuko komunikazio arduraduna) Hiru Euskal Herriko Garraiolari Autonomoen sindikatuak PSOEk osatu berri duen Gobernuari eskatzen dio garraio arloaren ezaugarri bereziak kontuan izan ditzala puntuen arabera gida-baimena kentzeko egitasmoa martxan jartzerakoan. Hiruren iritziz, badira bi gauza kontuan izan beharrekoak: Batetik, garraiolari eta beste gidari profesionalek errepidean lan egiten dutenez, arrisku edo aukera gehiago dituzte arau-hausteak egiteko eta, bestetik, gidabaimena galtzean lanpostua galtzen dute. Sindikatuak koherentzia eskatzen dio Gobernuari, kontuan izanik 2001ean Trafiko eta Segurtasun Legearen eztabaidan PSOEk garraio arloko berezitasunak kontuan hartzeko eskatu zuela. Bi arau-hauste oso larri edo hiru larri eginez gero, gidabaimena kentzeari buruz 2001ean Trafiko eta Segurtasun Legearen eztabaidan proposamen bat aurkeztu zuen alderdi honek puntuka gidabaimena kentzearen gainean. Hitzez hitz eskatzen zuen «garraio arloaren berezitasunak eta profesional hauen arazoak» kontuan izan zitezela. IUk ere eskatu zuen arautegi berezia gidari profesionalentzat; arau-hauste pilaketaren tarte laburragoa eta arau-hauste kopuru handiagoa aitortuko duen arautegia, alegia. Zigorren helburua berreziketa izan dadila ere eskatu zuen IUk eta garraiolarien lanean ez zezala eraginik izan. Hiruren ustez, garraiolaria, beste gidariekin alderatuz, sarriago dago arauren bat hausteko arriskuan, eta, beraz, arautegi berezia izan beharko luke. Gainera, zigorra ere proportzionalki handiagoa da langile hauentzat, gidabaimena galtzearekin batera lana ere galduko dutelako.