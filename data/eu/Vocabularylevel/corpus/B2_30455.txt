Docutec Bitartean Baduenak, baduelako. Ez duenak, berriz, ez duelako. Horixe baita bizitzaren zioa. Zer daukagun baloratzen ez jakitea eta falta zaigun horrekin amestea. Ile kizkurra daukana orraziarekin eta plantxekin saiatuko da bere adatsa ahalik eta lisoena jartzen. Emakumea gizonezko izatea zer izango ote den pentsatzen. Lodia argalari bakeroak zeinen ondo geratzen zaizkion begira. Mehea bularrik ez duelako konplexuz betea. Egunean zortzi ordu ordenadorearen aurrean ematen dituena oporrak noiz iritsiko zain. Langabezian dagoena, berriz, iratzargailuaren tiraniak bere goizak noiz aztoratuko dituen irrikaz. Hamabost urte dituena hemezortzi izateko desiran. Ezkondua ezkongabeen askatasunaren faltan. Bikoterik ez dutenak bikoteen arteko haserreak noiz biziko dituzten zain. Esperoan. Eta, bitartean, bizitzak bereari eusten dio. Etenik egin gabe. Minutuak eta egunak guk nahi ala nahi ez pasatzen baitira. Urteak ere, ohartu orduko, badoaz. Eta, bitartean, gu atrapatuak, ez daukagun hori nola lor dezakegun amesten. Aldamenekoak erosi berri duen autoari begira. Eskaparateetan salgai dagoen beroki garestia zeinen ondo geratuko zitzaigun pentsatuz, inbidiatan. Eta bitartean.... Bitartekoak da, hain zuzen, bizitza. Beste makina bat gauza gertatzen den artean sentitzen duguna. Sufritzen duguna. Pozak ematen dizkiguna. Bizirik gaudela sentiarazten gaituena, azken batean. Eta polita da bitarteko hori disfrutatzea. Daukaguna baloratzen jakin eta, etorriko dena, etorriko bada, inolako presarik eta antsietaterik gabe itxarotea. Nire ametsen bitartean bizi naiz ni. Amets horiek noizbait iritsiko diren esperantzan. Baina, bitartean ere, pozik. Bitartean, bizirik.