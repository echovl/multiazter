Docutec Euskadiko Kutxa, 2004ko urteko txostena Euskadiko Kutxak aurrezkiei buruzko txostenean 2004ko urtearen gorabeherak azaltzen ditu. 2004aren hasieran, errenta aldakorreko merkatuek 2003aren amaieran erakutsitako goranzko joerari eutsi zioten; errenta finkoko salneurriek, ostera, behera egin zuten. Egoera, baina, aldatu egin zen, aldi batez, martxoaren 11ko gertaera tamalgarrien ondorioz. Ekitaldia amaitzean, burtsa-indize garrantzitsu gehienak positiboak izan dira, Ibex35 indizeak %17,37 egin du gora, Eurostoxx50ak %6,90, S&P delakoak %8,99 eta Nikkeiak %7,61. Bonuen errentagarritasunak behera egin du Europan; izan ere, susperraldia neurritsuagoa izango zela eta interes-tasak hasieran uste baino motelago igoko zirela aurreikusten baitzen. Estatu Batuetan, ostera, gora egin du (hamar urterako bonuetan izan ezik), EGAFen tasekin batera. Hortaz, Alemaniako bost urterako bonua %3,53tik %2,96ra jaitsi da, eta Amerikakoa %3,27tik %3,63ra igo. Aurreko urtean, gordinkiak gorakada itzela biziz izan zuen, gatazka geopolitikoek gora egin zuten, dolarrak balioa galdu zuen eta, azken, hiruhilekoan, AEBetako lehendakaritzarako hauteskundeak izan ziren. Jazoera horiek guztiek berebiziko eragina izan dute merkatuen gorabeheretan. Estatu Batuetan, interes-tasei ahalik eta denbora gehien behean eutsiko ziela iragarri zuen Erreserba Federalak. Merkatuak lasaitzea eta lan-merkatuaren susperraldia erraztea ziren helburuak. Baina enpleguaren datuek hobera egin, eskaria piztu eta inbertsioa handitu ahala, EGAF interes-tasak handituz joan zen, %1etik %2,25era. Ameriketako gobernu federalaren eta familien zorrak gora eta gora jarraitu zuen, dolarra ahul egon arren. Gastu fiskalak ere sarrerak baino bizkorrago hazi ziren, eta merkataritza-balantzaren defizita inoiz ez bezalako mailara heldu da.   Hain zuzen ere, AEBetako kontu korronteen ondoriozko defizit handia (BPGaren %6koa), defizit fiskala (BPGaren %4,5ekoa) eta dibisaren ahuldadea dira munduko gainerako herrialdeentzako arriskurik handienak, haiekiko merkataritza-harremanetan eragina dutelako. Europan, EBZk interbentzio-tasa jaitsiko ote zuen susmatzen hasi zen jendea, baina, argitaratutako jarduera-adierazleak ahulak izan arren, %2ari eutsi dio. Enpresen eta kontsumitzaileen konfiantza baxua izan da, eta espero zen susperraldia ez da etorri. Dena den, Alemanian datu kaskarragoak argitaratu dira Frantzian baino. Merkataritza-balantzak atzera egin du, kanpoko superabita murriztuz joan delako, munduko eskaria moteltzearen eta euroak dolarraren aurrean indarra hartzearen ondorioz. Japonian, kontsumoa, industria-produkzioa, merkataritza-superabita, inbertsioa eta Tankan indizea gora eta gora ibili dira ia urte osoan zehar, eta langabezia-tasa txikitu egin da. Egoera on hori, baina, kaskartu egion zen urtearen azken hiruhilekoan, aurreko epealdian BPGak izandako beherakada gogorra ezagutu zenean. Gainera, ekonomiak dinamismo txikiagoa izango zuela esaten zuten adierazleek, eta, beraz, munduan bizi zen dezelerazioaren erasoa jasateko arriskua erakusten zuen horrek.