Docutec «Gero eta larriagoa iruditzen zait hizkuntza eta kulturari buruzko eztabaidarik eza» "Aberriaren alde eta kontra" liburua argitaratu berri duela eta, elkarrizketa luzea egiten diote Saizarbitoriari. Elkarrrizketa horretan literatura, kultura, hizkuntza eta politika kulturala ditu gai.                                                                                                  Ramon Saizarbitoria ¿ Aberriaren alde (eta kontra) liburuaren egilea ¿ LIBURUAN azaltzen dituen gogoetak buruan aspaldian darabilzkion buruhausteak dira. Euskara eta kulturaren gainean nahigabeturik dago, eta hizkuntza desideologizatu beharra azpimarratzen du hizkuntzak arlo guztiak beregana ditzan. Hainbat jenderen haserrea piztuko duela uste duen arren, kritikari beldurra galdu eta, aurreiritzirik gabe, kulturaz eztabaidatzeko eta etorkizuneko norabidea finkatzeko garaia dela uste du. Ez zara iritziak kaleratu zale, baina onartzen duzu liburu honek balio izan dizula barrenak husteko. Aspaldian ikusten duzu beldurrik gabe euskal kulturari buruz eztabaida piztu beharra. Ez nuen idatziko hainbat pertsonarekin zorretan ez banengo, eta, liburuan diodan moduan, eskertu beharra diet, barruko ezinegonak husteko balio izan baitit. Uste dut ez dudala gauza handirik esateko, baina buruan darabilzkit obsesiboki hainbat gauza, eta gero eta larriagoa iruditzen zait hizkuntzaren eta euskal kulturaren gaineko eztabaida gabezia eta horretarako beharra. Esperientziak esaten didanez, euskaldun gehienok lagun artean eta konfiantza giroan ateratzen ditugu mahai gainera arazook, baina gutxitan kanporatu. Azaltzen ditudan gogoetak gai berriak baino gehiago dira esaten ez ditugun gauzak. Eta iritsi da garaia beldurrik gabe eztabaidatzeko. Hizkuntza desideologizatu beharraz ari zara, finean konnotazio nazionalista galdu beharraz. Euskara konnotazio ideologikoetatik libre izango den hizkuntza «normala» izatea desioa da, berarengandik afektiboki ere zerbait urruntzea behintzat. Euskara komunikazio-tresna bihurtzea, ahalik eta perfektuena, baina hizkuntza bat baino gehiago ez: alegia, bokaziozko deiak suspertzerik behar ez lukeena, ezta defentsarako mugimendurik edo beste hizkuntzek ez duten diskriminazio positiborako neurririk ere. Euskarak konnotazio nazionalista du, baina euskaraz bizitzeko muga horiek hautsi beharra dago. Ordea, onartzen duzu nazionalismoarengatik ez balitz euskarak ez zuela iraungo. Hizkuntza inposaketak ez al dirau bere horretan? Bai. Konplexua da, eta hainbatetan kontraesankorra, baina nire liburua kontraesanez beterik dago, eta hori besterik ez da nire asmoa. Eztabaida kaleratzea, ezbaiak azaltzea. Uste dut nazionalismorik gabe euskarak ez zuela iraungo, eta fabulatze historikoengatik ez balitz agian ez genukeela euskararik. Ordea, nazionalismoak beti bilatzen du puntu zero bat historian, nondik abiatu, baina gu hemen gaude eta orain. Horrek ez du esan nahi atzera begiratu behar ez denik. Baina kezkagarria da gure gizartean zati handi batek errealitatea, egungoa eta historikoa, historia gertuan zehatz-mehatz finka daitezkeen mitoekin duen atxikimendua. Nire onetik ateratzen naute gure asmakizun historikoa itsu-itsu sinisten bukatzen duten horiek. Baina euskararen arloan denok gara anai esaten zen garaia amaitu dela uste dut. Euskaraz hitz egin eta lan egin behar dute ezberdin pentsatzen duten pertsonek, eta eztabaida politikoa euskarara ekarri behar dute. Desideologizazioak, ordea, militantismoa galtzeko arriskua duela diozu, eta oraingoz, behintzat, euskarak funtzionaltasun osoa izan dezan beharrezkoa du bultzada hori. Ez dago dudarik. Euskara babestu behar da. Militantismoa diodanean ez da ideologikoa, ordea. Beharrezkoa da geure buruak linguistikoki zapalduak edo gutxituak sentitzen ditugun egoerak azaltzea eta aztertzea, eta erdaldun askoren sentiberatasunik eza salatzea. Beharko genuke Ramon Etxezarreta eta Iribar asko eztabaidan jartzeko ahalmena izatea, eta eztabaida sutsuak egin ahal izatea ezberdin pentsatzen dutenen artean. Ramon Etxezarreta, ordea, salbuespena da, eta Katalunian politikoek egiten dutena hemen gertatzea oso urrun dago. Jende asko dago Espainian gaudela pentsatzen duena, eta ondorioz espainolez hitz egin behar dela. Baina beste asko dira, nahiz eta espainiar sentitu pentsatzen dutenak Euskal Herriak baduela beste hizkuntza bat, eta aurrera egitea merezi duela gehiago edo gutxiago pentsatzen dutenak. Uste dut euskararen irudiak txarrera egin duela, eta duela 30 urte zuen izen ona berreskuratu behar duela. Euskara garai hartan aurrerakoi izatearen ikurra zen, erakargarria zen. Ikastolak ere aurrerakoi ikurra zuten, pedagogikoki aurreratuak, irakasleak aktiboagoak. Literaturan ere esperimentalismoan eta hainbat saio egin ziren. Orain hori piska bat ondatu dela iruditzen zait, eta euskara gaur egun, erdaldun batentzat Administrazio esparrukoa da. Diputazioek eta inposatzen dutena, eta akademikoa zentzu txarrenean. Horientzat erakargarri izatea bilatu behar dugu, horretarako geure eredu propioa eraikiz, besteei begira egon gabe. Aurrerapausoak eman dira, hala ere, euskal kulturan. Inongo dudarik gabe, gauza errealak daude, asko eta sendoak. Ikuspegi historiko zabala duen batentzat, duela bi edo hiru hamarkada baino askoz sendoagoa da. Badaukagu hizkuntza estandar bat edozein gaitan, baita zientifikoa ere, esan nahi dugun guztia esateko balio duena, eta baita euskararen profesionala dena ere, euskararen inguruan lan egiten duena, irakasten, itzultzen, idazten. Gertakizun era bat garrantzitsua da hori. Oso duina den literatura daukagu esaterako, eta urtero haziz doan kalitatezko produkzioa, frantsesez edo espainolez idazten denaren parekoa gutxienez, eta beste hamaika gauza aipa ditzaket euskal literatura errealitate sendoa dela argudiatzeko. Bide luzea egiteke dagoela oraindik ordea gogoraratzen duzu etengabe, eta hizkuntzaren normaltasunaren bidean azterketa kualitatiboen beharra aldarrikatzen duzu. Bai. Gure errealitate konplexua sakonki aztertu beharra daukagu, hiztun kopuruari soilik erreparatu gabe. Batez ere hizkuntzakariek. Errealitate hori osatzen duten eragileetan miatu, gupidarik gabe; gure ahultasunak azalarazi, eta horrela etsaiari argudioak ematen ari garela uste zahar ustela gainditu: tentelkeria eta gezurra baino etsai handiagorik ez baitago. Kritika eginez, kulturaren gabeziaz aritzeak, ez al du lekuz kanpoko erabilera politiko erraza eragiteko arriskurik? Badaude pito txoro batzuk edozer lelokeriaz baliatzen direla euren amorrua kaleratzeko, eta jakina, euskal kulturaren aurka testuingurutik ateratako lelokeria horiek txalotzen dituzte askok. Guk oso zuhurrak izan behar dugu, gure hitzek oihartzun handia izan dezaketelako. Edozein modutan ere, esan beharra dago kritikaren erabilpen politikoaren arriskuak ez lukeela kritikaren mamia baliorik gabe utzi behar, eta ez du inolaz ere, isiltasun ezkritikoa justifikatzen. Beharrezkoa da onartzea kulturaren inguruko kritikak eta salaketak gutxitan kontsideratzen direla aproposak. Euskal kulturaren munduak unibertso edo ingurune itxi bat izaten jarraitzen du- en neurrian, kritikariak traidore kontsideratua izateko arriskua du, bere salaketaren egiatasuna edo arrazoiaren indarra kontuan hartu gabe. Zer proposatzen duzu aurrera bidean? Aurrebaldintzarik gabe hitz egitea. Gabeziak eta ajeak aztertzea, eta taburik gabe horiek gainditzen hastea. Beldurra galtzea eta zuhurtzi jokatu behar den arren, ahuleziez hitz egitea. Hortik abiatuko da bidea nire ustez. Eta seguruenik bide ezberdinak egongo dira tokian tokiko. Lekuz lekuko politikak egin behar ditugu. Politika orokorra egitea beharrezkoa den arren, pertsona bakoitzari lagundu behar zaio eguneroko bizitzan nola gainditu elebitasunaren arazoak. Donostiako, Iruñeko edo Ataungo arazoak ez dira berdinak, eta herritar horien hikuntza portaerak ere ez. Azterketa zorrotza eta eztabaida beharra dagoela diot. Zintzoki, inor mintzeko intentziorik gabe. haurra nintzanetik beste desiorik ez baitut izan euskaraz aritzea normala izatea baino. Esandakoa nola itzuliko zenuke zure arloan, literaturan? Donostia batean egunean zehar bi hizkuntza ezberdin hitz egiten ditu pertsona batek, eta horren arabera badago marka afektibo bat. Errieta egiteko batzuek hizkuntza bat erabiltzen dute, maitasunean beste bat. Hori eguneroko errealitatea da, eta literaturak ez lioke horri bizkarrik eman behar. Euriaz idazteagatik ez dugu metereologia liburu bat egiten. Euskara bera, bere aberastasunekin eta ahuleziekin, bere kontraesanak barne literaturan islatu behar ditugu. Ez dakit zergatik ez diogun geure bizitzak ausardiaz kontatzeari ekiten, gure euskaldun historiak, gure nazionalista historiak nahi bada, guk ezean, beste batzuek kontatuko baitituzte, eta ez zaigu gustatuko nola egingo duten. Amagoia Mujika                                                                                                                                                                                                                                                                                                                                                                                                                                 