Docutec Isiltasuna mintzo Gerra garaiko oroitzapenak. Hernanin fusilatu zuten gizon baten alabak, Carmen Gamboak, liburu bat idatzi du, urte ilun haien testigantza emateko. Carmen Gamboak (Bilbo, 1930) ahotsa jarri dio isiltasunari. 36ko gerrako oroitzapenak liburu batean azaleratu ditu batzuek dekretuz isilarazi nahi izan zituzten gertakari lazgarri haiek, ahanzturak lurperatu ez ditzan: Galerna: Recuerdos de mi niñez en tiempos de guerra (Enbata: Gerra garaiko nire haurtzarako oroitzapenak). 36ko gerrak bere etxean eragindako samina eta tragediaren lekukotza eskaini du Carmen Gamboak eta isiltasunetik berreskuratu ahal izan dituen gertakizunak kontatu ditu. Bere historia da; baina, halaber, guztion historia ere bada. Euskal Herriko milaka eta milaka familiatan bizi izan den historia. Carmen Gamboak sei urte zituela fusilatu zuten bere aita: Raimundo Gamboa. Hiru urte geroago galdu zuen ama (Rosario Soloaga), erbestean. Liburua aitatxu eta amatxu guztien omenez egin du. «Euskal Herrian 1936an gertatu ziren heriotzek eta tragediek guztioi eragin ziguten; baina, batez ere, haurrei. Orduan haurrak ziren asko orain aitona-amonak dira. Haur horiei inork ez die barkamenik eskatu; eta justiziarik gabeko heriotza batzuen memoria geratzen zaie soilik», azaldu du liburuan egileak. 1987an bere izebak 50 urte luzetan kutxa zahar batean gordeak izan zituen eskutitz batzuk topatu zituen. Bere aitak Madrildik eta Baionatik idatzitakoak ziren: bi eskutitz Lekeitiko gudariei bidalitakoak ziren, eta beste biak, bere emazteari bidalitakoak. Aurkikuntza hura zirraragarria izan zela aitortu du Carmenek eta orduan ekin ziola bere aitaren egia eta historia eraikitzeari. Lan zaila, ikerketa mardula Bere aita nola, noiz eta non hil zuten jakitea lan zaila eta konplexua izan dela aitortu du egileak: «Haren heriotzaren berri eman dezakeen dokumentu ofizialik ez dut topatu». Bere aita EAJkoa zen, eta gerra hastear zela, Lekeitiko Itxas Alde batailoia osatzeko lana egin zuen. Euzko Gudarostearekin eta Jose Antonio Agirre Eusko Jaurlaritzako lehen lehendakariarekin harreman ugari egin zituen. Bere aita nola atxilotu zuten kontatu du Carmenek liburuan: «Baionan pilotu izateko ikasketak egin ondoren, Bilbora itzuli behar zuen Galerna itsasontzian. Pasaia inguruan tropa frankistek itsasontzia atzeman eta bidaiariak atxilotu zituzten». 1936ko urriaren 16a zen. Itsasontzi horretan bere aitarekin batera zihoan Jean Pelletierrek gerora idatzitako liburuan (Seis meses en la prisiones de Franco: crónicas de hechos vividos) itsas bidaia horretan gertatu zena ezagutu ahal izan du Carmenek, baita fusilatu aurretik Ondarretako kartzelan preso emandako bi egunetan sufritutakoa ere. Raimundo Gamboarekin batera, Jose Aristimuño Aitzol zegoen, beste askoren artean. Jean Pelletierrek idatzitako liburuaren pasarte batean bere aita noiz eta non fusilatu zuten azaltzen da: «17, 18 edo 20 inguru izango ginen. Gure aldamenetik gizon bat pasatu zenean, lerrotik atera ninduen; beste guztiak autoan sartu zituzten Hernanira eramateko. Hilobien aldamenean fusilatu behar zituzten, eta gero, guztiak hobi komunetan sartu. Agur Aristimuño, arte eta letren maisua; agur Gamboa, gizon zintzo eta bost alabaren aita». 1936ko urriaren 18an fusilatu zutela uste du Carmenek. Ezin izan du jakin senideek nola eta noiz jakin zuten heriotzaren berri. Bi hilabete geroago egin zioten hileta Mungian. 1937ko apirilaren 26an Gernika bonbardatu eta Bilbo faxistaren esku geratu ostean, Rosario Soloagak, Carmenen ama bost alabak hartu eta Belgikara joan zen, errepresioari ihesi. II. Mundu Gerra hastean, alemaniarren okupazioaren beldur, Belgika utzi eta Euskal Herrira itzuli ziren. Senarraren heriotzak eta erbesteko urte gogorrek ahuldu egin zuten Rosarioren osasuna. 1939ko irailaren 27an hil zen, Miarritzen. Carmenek nostalgiaz hitz egiten du urte horiei buruz. 68 urterekin, gurasoek eta etxekoek bizi izan zuten historia idatzi du. Beste askorenak, ordea, lurpean jarraitzen du, isiltasunean, berreskuratu gabe. Eta garai haietako orbainak sendatu gabe.