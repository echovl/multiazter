Docutec Europako tximeleta handiena Amezketan aurkitu dute Amezketako bizilagun batek aurkitu du Europako tximeletarik handiena. Bitxia da horrelako tximeleta bat Amezketa inguruan agertzea, horrelako intsektuak Mediterraneoan, Afrikan, Asia Txikian nahiz Ekialde Hurbilean bizi dira eta. 15 zentimetro neurtzen ditu eta Saturnien familiakoa da. Espezie honek ez du ezer jaten eta bere erreserbetatik elikatzen da, horiek agortu artean. Amezketako bizilagun batek aurkitu du Europako tximeletarik handiena. Aurkikuntza ostegunean egin zuen udal liburutegiaren aurrean. Tximeleta handiak bere arreta erakarri eta inolako arazorik gabe —oso mantsoa baita— eskuetan hartu zuen. Argazki bat ateratzeko asmoarekin etxera eraman zuen eta jarraian aske utzi zuen. Alabaina, tximeleta gustura omen dago etxe berrian, eta, oraindik ere, bertan jarraitzen du, jirabiraka pozik. Liburutegia hurbil zegoela aprobetxatuz eta Eider liburuzainaren prestutasunaz baliatuz, laster identifikatu zuen tximeleta Amezketako bizilagunak. Liburuen arabera, tximeleta ("Gran Pavon Nocturno") Saturnien familiakoa da, hots, Europan bizi den tximeleta espezie handienen familiakoa. 10-13 zentimetroko neurria izan ohi dute, baina Amezketan aurkitutako tximeleta arrak 15 zm neurtzen ditu, orain arte ezagutu den handiena, beraz. Espezie honek ez du ezer jaten, eta erreserbetatik elikatzen da, horiek agortu artean; erraz harrapa daiteke argitasunean  —are gehiago argia ultramorea bada—; babestutako espeziea da; eta, bere tamainagatik, saguzar edo txori baten antzeko hegaldia dauka. Ez da arrunta horrelako tximeleta bat Amezketa inguruan agertzea, horrelako intsektuak Mediterraneoan, Afrikan, Asia Txikian nahiz Ekialde Hurbilean bizi dira eta.