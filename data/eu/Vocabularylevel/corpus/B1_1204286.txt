Aldizkari Digitala Idoia Sara: "Gizartean heriotzari buruzko hausnarketa kolektiboa bultzatzea da nire lanaren helburua" Idoia Sara psikopedagogoa da eta ‘Heriotzaren Trataera Eskolan' tesiaren egilea. Idoia Sara iruindarrak Psikopedagogia-ikasketak egin ditu Mondragon Unibertsitatean, eta bere lanak irabazi du Unibertsitateak eta Mondragon Korporazioak antolatzen duten lehiaketa, bigarren edizio honetara aurkeztu diren 42 lanen artean. Sarak 2.000 euroko saria eta antolatzaileen onespena jaso du. Bere bikotekidea bat-batean hiltzearen ondorioz hasi zen Sara heriotzaren gaia ikertzen. Sarak ondorioztatu du heriotza tabua dela askorentzat eta eskoletan ez dagoela heriotzari aurre egiteko baliabiderik. Irakasleei galdeketak egiteaz gain, haurrekin gaia lantzeko ipuinen bibliografia zabala eta metodologia prestatu ditu.   Gizarteak heriotzari aurre egiteko eskaintzen dituen baliabide urriek bultzatu zaituzte gai hori ikertzera? Bai, hutsune handia sumatu nuen. Bi alaba ditut, eta bikotekidea hil zenean eskolatik bertatik deitu zidaten haiekin nola jokatu behar zuten galdetzeko. Harrituta gelditu nintzen eskolan ez zekitelako halako gertaera bati nola heldu, baliabiderik ez dutelako. Eta dolu-prozesuan nengoenez, gaiaz asko irakurtzen hasi nintzen. Orduan konturatu nintzen zer hutsune dagoen eskolan eta gizarte-mailan, eta jendea zer deseroso egoten den heriotzari buruz hitz egiterakoan. Jendeak ez badu halako egoerarik bizi, gutxitan ausartzen da gertatu aurretik heriotzaz hitz egitera. Horrek animatu ninduen ikertzera. Ikasketa-bukaerako lana egiteko beste gai bat neukan aurreikusita, baina ez nuen ikasten jarraitzeko gogorik, heriotzaren gaia besterik ez nuelako buruan. Baina nola jokatzen dute eskoletan heriotzaren aurrean? Ez ditut eskola guztiak barrutik ezagutzen, baina nik ikusitakoetan irakasle bakoitzak ahal duena egiten du. Ez gaude prestatuta eta heriotza tabu-moduan hartuta dago. Hezkuntzan baliabide gutxirekin, inprobisatuta… jokatzen da, eta, tamalez, ondo heldu beharreko gai serioa da heriotza. Zer hartzaile irudikatu zenuen lana egiterakoan? Umeak, irakasleak? Gehienbat haurrak. Kezkagarria iruditzen zait zer aukera gutxi ematen zaien haurrei heriotzari buruz hitz egin eta dituzten kezkak plazaratzeko. Eta familiak ere egoera berean daude, halakoetan nola jokatu esango dien baliabiderik gabe. Askotan umeek guk baino naturaltasun handiagoz hitz egiten dute heriotzaz… Bai. Nik proposatzen dut ipuina erabiltzea gaia gelan sar dadin, baina askotan ez da beharrezkoa, umeen artean berez ateratzen delako gaia. Jolastokian zizare edo txori bat hilda aurkitu dutelako, adibidez. Halakoetan ez diogu gaiari jarraipenik ematen, baina nik kontrakoa proposatzen dut: galdetzen dutenean, kasu egin eta horretaz guztiaz naturaltasunez hitz egin eta hausnarketa egitea. Eta beraien, umeen, iritziak jaso dituzu… Bai. Haurrei hitza eman nahi nien: zer iritzi, zer kezka dituzten. Horregatik, 5 urteko umeekin solasaldiak izan nituen. Asko dakite heriotzaz, guk uste duguna baino gehiago eta naturaltasun handiz hitz egiten dute. Irakasleekin ere jardun duzu eta galdetegi bat helarazi diezu… Irakasleen iritzia jakitea interesatzen zitzaidan nik neukan ustea baieztatu edo gezurtatzeko. Hala, hainbat irakasleri galdetegi bat pasa nien eta ondorioetan jasota dago heriotzaren aurrean ez dutela inongo baliabiderik.   Gai unibertsal bat, heriotza, berbagai bihurtzeko erreminta unibertsal bat erabili duzu, ipuina… Nik ez ditut errezetak eman nahi, bakarra ez dagoelako. Baina ipuina asko erabiltzen da eskoletan, eta nire proposamena da heriotza aipatzen duten ipuinak erabiltzea; hala, horren ostean, gaia mahai gainean jarri ahal izateko. Horretarako, bibliografia zehatza prestatu dut. Literaturarekin emozionalki distantzia hartzeko aukera dago, pertsonaien lekuan jartzeko. Eta, bestetik, ipuinak ematen digu aukera kultura desberdinek heriotzaren gaia nola ikusten duten jakiteko. Zer izan da zuretzat eta zure familiarentzat lan hau egiterakoan aberasgarriena? Gogoeta bera. Ikerketa hau egiten ari nintzela familiakoekin eta lagunekin konpartitu nuen guztia. Azken finean, proiektuan esaten dudana egin dut, hausnarketa kolektiboa bultzatu. Etxean ere hala egin genuen. Adibidez, ikusgarria izan da nire gurasoek nola aldatu duten planteamendua, proiektua egin ahala, beste modu batean ikusi dute heriotzaren gaia.  