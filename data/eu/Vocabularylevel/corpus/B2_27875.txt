Docutec Irla Prentsaren eta populismoaren eragin negatiboari buruzko gogoeta. Grezia eta Turkia arteko irla desertu baten inguruko gatazka dakar adibide gisa. KIRMEN URIBE Turkia eta Grezia artean gertatu zen. Imia izeneko irla ñimiñoan. Irla bakartia da hura. Inor bizitzeko bakartiegia. Greziako telebista kate pribatu batek, audientziak behera zihoazela ikusita, kanpaina nazionalistari ekin zion, eta lau haizetara zabaldu zuten Imia antigoaletik Grezia izan dela, aldarria eginez hura berriz hartzeko. Gainontzeko telebista kateak ere batu egin ziren Imiaren aldeko kanpaina hartara, badaezpada ere, ikuslerik ez galtzeko. Turkiako telebista kateen erantzuna berehalakoa izan zen. Are bortitzagoa. Bi aldeetan, politikoei erantzukizunak eskatzen hasi zitzaien. Halaxe, goiz batean, Greziako armadak hartu zuen Imia irla bakarti ezdeusa. Tentsioa ikaragarri handitu zen bi herrialdeen artean. Gerra oihuak ere entzun ziren kaleetan. Azkenik, ahalegin diplomatiko handiak egin eta gero, urak baretu egin ziren. Muturreko adibidea aukeratu dut agian. Baina egia da audientzia irizpideen arabera funtzionatzea arriskugarria dela. Pierre Bourdieu-k esana du audientziak lortzeko telebistek gizakiaren oinarrizko pasioak pizten dituztela. Oinarrizkoenak. Gainera, gero eta gutxiago agertzen da telebista kateetan diskurtso egituraturik. Esan nahi baita, dena da azalekoa, pentsamendu arrazoizkorik emateko astirik ere ez dago. AEBetako debateetan hizlariek ahalik eta esaldi motzenak erabili behar dituzte, ahal izanez gero, zazpi segundokoak gehienez. Telebista jendea ez aspertzeko omen da soilik. Ni, batzuetan, ikaragarri aspertzen naiz hura ikusten, Imia bezalako irla bakarti batean banengo bezala.