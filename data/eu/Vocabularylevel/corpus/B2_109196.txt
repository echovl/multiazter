Docutec Zer egin etxe barruko nahiz kanpoko landareak zaintzeko Jarraian etxe barruko nahiz kanpoko landareak zaintzeko hainbat aholku irakurri ahal izango dituzu. Hiru mailatako azalpenak ipini ditugu: bata, hasiberrientzat, bigarren multzoan, eskarmentu pitin bat dutenentzat, eta azkenik, esku ona duten zaletuentzat. Ea zu non kokatzen zaren! Zer egin etxe-barruko landareak ondo haztekoLandare hauek gehienak tropikalak dira, baina ederki egokitu dira hemengo girora. Ederrak dira, eta osasuntsu haziko dira baldin eta maiz -lore iletsuak salbu, bioleta kasu- ureztatzen baditugu, eta berotik eta haize-korronteetatik urruti jartzen baditugu. Barruan egonik, beharrezkoa izaten da arnasa ondo har dezaten, trapu busti batekin garbitzea. Loreak zaintzea ez da noizbehinka ura botatzea eta kito! Hiru landare aukeratu ditugu, bat lorezaintzan hasberri direnentzat, beste bat eskarmentu pitin bat duten zaletuentzat, eta hirugarrena 'esku ona' duten zaletuentzat. Kanpoko loreekin ere sailkapen bera egin dugu. Hasberrientzat'Diruaren Landarea' (Plectranthus australis). Zintzilikaria ala herrestaria izan daiteke: hostoak borobil-itxurakoak. Argia: dezente behar du. Tenperatura: normala, baina neguan 14° C azpitik ez eduki. Ureztatzea: ur asko behar du udaberrian eta udan, gutxiago udazkenean, eta are gutxiago, neguan. Hezetasuna: giro lehorrari aurre nahiko ondo egiten dion arren, busti ezazu,. Beste zaintza batzuk: aldaxka bidezko landare-ugalketa. Uretan zuzenean sartuta, sustraiak atera arte; horrela ere ugaltzen da. Egizu kontu: era askotakoak daude, eta batzuk usain ederrekoak. Eskarmentu pitin bat dutenentzat'Alegria' edo Impatiens (Impatiens balsamina, impatiens walleriana). Zuhaixka moduko landarea, hostoak berde argiak dituena eta lore gorri, arrosa edo bioletak. Argia: dezente. Tenperatura: 10/12-20° C bitartean. Ureztatzea: udaberri-udazken bitartean dezente, eta neguan, oso gutxi. Hezetasuna: dezente behar du. Ur epelarekin busti hamabostean behin. Beste zaintza batzuk: uretan aldaska daiteke, edo lurrean sartuta. Aholkua: terraza argitsuetan jar daiteke, izozteek ez galtzeko gisan. Esku ona duten zaletuentzatKalatea (Calathea). Hostoaren zabal eta berde-berdeak dituen landarea. Udan lore laranjak ateratzen zaizkio. Argia: asko behar du, baina ez jarri zuzen-zuzenean eguzkira begira. Tenperatura: beti tenperatura epela. Ureztatzea: lurra beti bustita behar du. Hezetasuna: giro lehorrak kalte egiten dio. Astean bitan ihinztatu, batez ere giroa lehorra bada. Beste zaintza batzuk: zatiketa bidez ugaritzen da. Egizu kontu: hamabostean behin etxe-barruko loreentzako ongarria (isurkia) bota. Neguan nahikoa da hilabetean behin botata. Zer egin kanpoko loreak ondo hazteko Loreak argira egiten du, eta komeni izaten da landareak norabide egokian jartzea. Batzuk laiotza nahiago dute, besteek egutera. Ura ere bota behar zaie; zenbat eta nola, hori eguraldiak agintzen du askotan, baina loretan badaude, ur gehixeago behar izaten dute. Kimatu ere egin behar izaten dira dauden tokira egokitzeko, edo nahi dugun tamaina har dezaten. Uda-udaberrian ongarria behar dute. Eta lur berean luzaro iraunez gero, ongarri gehiago beharko dute, eta aldiro lurraren gaina harrotzea. HasberrientzatBioleta (Viola labradorica). Oso usain handikoak dira. Udaberriaren hasieran loratzen da, bioleta kolore bizi-bizia dute loreek; ederrak dira benetan. Argia: itzalean eduki, edo nahikoa itzalean gehienez ere. Ureztatzea: ez du ur askorik behar. Beste ezaugarri batzuk: gogorra da, asko irauten duena. Aholkua: bioleta-haziak aldatzen badituzu, ilunpean utzi itzazu. Eskarmentu pitin bat dutenentzatKrabelina (Dianthus). Kolore askotakoak daude, eta lorontzian landatzeko arazorik batere ez dute. Landare polita da, eta usaia duena. Argia: eguzkia maite du. Negutegietan krabelin indartsuak lortu dituzte, izozteei aurre egiten dakitenak. Ureztatzea: lurra sikua dagoenean bakarrik egin. Baina lorea ematen ari denean sarritan. Ontzia ongi drainatuta izan beti. Beste ezaugarri batzuk: aldaska bidez ugaritzen da ongien, haziekin baino hobeto. Egizu kontu: hiru loraldi nahiko oparo emango dizkizu. Beraz, oparotasun horri eutsi nahi badiozu, hiru urtez behin landarea kendu, eta beste bat jarri. Esku ona duten zaletuentzatKlematideak (Clematis). Guztiak ez dira loreontzian sartzeko egokiak. Baina, mendiko klematidea, edo hosto handiduna, aproposak dira loreontzian sartzeko, edo terraza eta balkoietan izateko. Horretarako, ordea, ontziak ondo drainatua behar du, eta landareak helduleku aproposa ondo igotzeko. Argia: eguzkia maite du. Loraldia udaberrian izaten du, eta badaki izozteei aurre egiten. Ureztatzea: dezente behar du lorea ematen ari denean, eta oso gutxi neguan. Beste ezaugarri batzuk: handiegia egin bada, orduan kimatu, eta beti lorea emandakoan. Egizu kontu: igokarien artean loraldirik luzeena du, eta eguraldiari dagokionez, ez da batere moldakaitza.