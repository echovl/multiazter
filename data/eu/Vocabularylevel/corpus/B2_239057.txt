Docutec Agurtzane Ormatza: "Gehiegi eskatzen diogu maitasunari" Psikologoa eta terapeuta sexuala da Agurtzane Ormatza (Bakio, 1967). Harremanetan arazo iturri nagusia komunikazio eskasa dela uste du. Harremanek ez dute berez funtzionatzen; egunero landu behar dira. Agurtzane Ormatza Bilboko Biko Arloak zentroan egiten du lan, eta Berrian eta euskarazko beste zenbait komunikabidetan ere aritzen da erotikaz eta bikote harremanez. Kontsultan, beste inori kontatzen ez diotena kontatzen diote bikoteek. Harremanetan arazo iturri nagusia komunikazio eskasa dela uste du Ormatzak. Horregatik, itzultzaile lanetan dabilen "hanka biko hiztegi" moduan ikusten du askotan bere burua. Zeintzuk dira XXI. mendeko bikoteen arazo nagusiak? Zer gaitza den horri erantzutea! Agian komunikazio arazoak; askotan ez dugu asmatzen besteari jakinarazten nola gauden, zer sentitzen dugun edo zer gura dugun. Esaten dena eta ulertzen dena askotan ez datoz bat, gure mezuak kutsatuta daudelako; kutsatuta daude urte askotako bizikidetzarengatik edo norberak izan duen bizimoduagatik. Ahozko hizkuntzan ez ezik, ohean ere nabaritzen dira komunikazio arazoak. Horrela, kontsultara etortzen den jendeak esaten dizu azkenaldian ez dutela elkar ulertzen, edo haserrealdi asko dituztela, edo desio falta itzela dutela. Desio faltarena asko agertzen da, gogo gutxi dutela elkarrekin egoteko eta, are gutxiago, elkarrekin oheratzeko. Horren ondorioz askotan orgasmorik eza agertzen da, edo eiakulazioa ez kontrolatzea, edo inpotentzia. Garai batean normaltzat jotzen zen harreman luze batean desio gutxi izatea. Gaur egun, berriz, arazotzat hartzen dugu. Zergatik? Gaur egungo gizartean dena izan behar da arina, azkarra eta kitzikagarria, eta kosta egiten zaigu onartzea errealitatean, eguneroko bizimoduan, gauzak ez direla horrela. Hamar-hamabost urtez elkarrekin bizi ondoren, ezin da pentsatu harreman bat hasieran bezalakoa izango denik. Urteen joanak dena aldatzen du: gure gorputza, gure bizimodua, gure desioa, umeak iristen dira,... Dena aldatzen bada, ez dauka zentzurik pentsatzeak harremanak berdin jarraitu behar duela, baina askotan tranpa horretan erortzen gara. "Gureak egin du" pentsatzea izan daiteke ondorioa. Askotan bai. Bikote batek ika-mika ugari baditu edo bolada luzea badarama desiorik gabe, "maitasuna amaitu da, akabo" izan daiteke ondorioa. Nire iritziz, hori penagarria da, esan nahi duelako oso azaletik bizi ditugula harremanak, sakondu gabe. Harreman luzeak aspergarriak irudituko zaizkigu batzuetan, baina gauza aberasgarriak ere badituzte. Maitasuna nola ulertzen den, hori da kontua. Gaur egun bada maitasunaren ideia bat batere mesederik egiten ez diguna. Maitasunak dena ahal duela saltzen digute: elkar maitatzen badugu, ez dugu inolako arazorik izango. Gehiegi eskatzen diogu maitasunari. Maitasunak lagun dezake pixka bat, baina beste guztia guk egin behar dugu, batzuetan maitasunez eta askotan jenio txarrez. Harremanek ez dute berez funtzionatzen; egunero landu behar dira. Baina amodio kontuak lan moduan hartzea ere... Kasu pixka bat egiteaz ari naiz. Dieta zaintzen dugu, gorputza zaintzen dugu, umeak zaintzen ditugu, arropak zaintzen ditugu, lagunak zaintzen ditugu,... Bada, bikote harremanak ere bai. Zer uste du jendeak, asteburua iritsi eta bat-batean txinparta sortuko dela? Normalean leher eginda iristen gara asteburura, eta ez daukagu ezertarako gogorik, baina horrek ez du esan nahi txarto gaudenik eta maitasuna falta zaigunik. Esan nahi du bizitza horrela dela eta aurre egin behar zaiola, besterik gabe. "Gurea ez da normala", esaten du askotan jendeak. Baina nola jakin, zer eredu daukagu? Daukagun eredua, tamalez, izaten da telebistak, zineak edo irratiak eskaintzen digutena. Batuko bagenitu kontsultan kontatzen dizkiguten "anormaltasun" guztiak, konturatuko ginateke normal samarrak direla. Gure intimitateari ez diogu publizitaterik ematen, ordea. Normalean ez diogu ondokoari kontatzen zelako erotika dugun, eta telebistan ikusten duguna oso pobrea da. Hasteko, agertzen diren guztiak gazteak eta lirainak dira, eta kosta egiten zaigu geure burua estetika horrekin identifikatzea. Inoiz ez ditugu ikusten pertsonaiak kondoi bat jartzen edo atzerako-martxa egiten. Lotsa eta beldurra ere ez dira inondik inora ageri. Oso eredu pobrea da, beraz, gure benetako erotika askoz ere aberatsagoa da. Uste zabaldua da emakumeoi asko kostatzen zaigula orgasmoa lortzea biko harremanetan. Egia ala mitoa da? Gizonezkoek baino desio gutxiago dugula ere esaten da, baina kontua ez da zenbat desio duten, baizik eta zeren desioa duten. Garrantzitsuena da jakitea pertsona bati makarroiak ala arroza gustatzen zaizkion, ez zenbat gustatzen zaizkion. Orgasmoarena gauza bera da: kontua ez da zenbat denbora behar dudan orgasmoa lortzeko, baizik eta nola gustatzen zaidan nire desioa eta kitzikadura lantzea. Beste uste zabaldu bat da gizonezkoak ez direla oso iaioak emakumeak laztantzen. Eta emakumeak ere ez gara oso iaioak geure burua laztantzen. Gizonezko gehienak oso gaztetan hasten dira euren erotika lantzen, eta gero dakitena ateratzen dute plazara. Emakumeekin topo egiten dutenean batzuk itsututa doaz, baina gu, emakumeak, askotan gure gorputzaz gozatu gabe iristen gara bikote harremanetara. Belarri artean, hanka artean eta esku artean zer dugun jakin gabe iristen gara, eta uste dugu besteak egin behar duela lan gugan orgasmoa sortzeko. Hori gezur hutsa da. Neure plazeraren arduraduna neu naiz, ez neure bikotekidea. Berari nik erakutsiko diot zer eta zelan gura dudan. Gazte jendeak gehiago daki? Zenbait gauzatan aurrera egin dugu. Gazteek informazio gehiago daukate, eta berba egiten dute errazago. Hala ere, ikusten dut presio handia dutela gauzak ondo egiteko. "Lehen aldia" dela eta, betiko galderak egiten dituzte (Min egingo dit? Odola isuriko dut?), baina betiko kezkez gainera beste batzuk ageri dira: zer egin orgasmoa lortzeko, zer egin zakilak tente irauteko, eta antzekoak. Ene, a zer presioa errendimendu ona izateko!, badirudi honetan ere masterdunak izan behar direla gazteak. Bikote gazteengan ere sekulako presioa nabari dut: bikotekidearekin lagun ona izan behar, ohean ere oso ona, aita edo ama ona, profesional ona, etxeko lanetan ere ona,... Eta zer gehiago? Presio handia dago dena perfektua izan dadin, eta ez bada iruditzen zaigu ez dugula balio. Europan minbiziak baino jende gehiago hiltzen dute buruko gaitzek. Depresio eta suizidio asko dago. Zergatik gara horren hauskorrak herri aberatsetan? Beharbada oso azalean eta oso arin bizi garelako. Edozein gauzak gure eskemak hautsi edo arrakalaren bat sortzen badigu, berehala hausten gara. Erresistentzia gutxikoak gara, ez dugu gure benetako indarra ateratzen, eta oso tolerantzia txikia dugu frustrazioen aurrean. Dena kontrolatu eta babestu nahi dugu: umeak, zaharrak, bikotekidea,... baina hori ezinezkoa da. Bizitza pasatzen dugu arazoak saihesten, mundu perfektu eta zoriontsuaren bila, eta hori ez da existitzen. Tristezia egon behar da, eta mina ere bai. Beharrezkoak dira bizitzan aurre egiteko.