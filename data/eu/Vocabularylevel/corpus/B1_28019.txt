Docutec Niri ez Sexu harremanetan babes neurriak hartzen dituzten euskal gazteak oso gutxi dira. Datuaren inguruko iruzkina egiten du artikulu honek. Jasone Osoro Niri ez. Guztiok pentsatu izan dugu behin baino gehiagotan guri ez zaigula sekula gauza txarrik gertatuko. Instintu moduko bat da, begiak itxita bizitzea bezala. Zertarako larritu tarteka baino egiten ez ditugun gauzen ondorioekin? Horixe bera pentsatzen du gazte askok. Hara, ni ez naute batere harritu sexuaren inguruan atera diren datuek. Harreman sexualak dituzten 15 eta 24 urte bitarteko emakume gazteen %43,5ak eta gizonen %58,5ak ez du bikote iraunkorrik. Horrek esan nahi du tarteka eta pertsona diferenteekin egiten dutela txortan. Eta horien artetik kopuru handi batek, askok, gehiegik, ez du inolako neurririk hartzen, ez pilularik, ez kondoirik... Ezer ez. Gero, nola ez, ezusteak sortzen dira, haurdunaldiak, gaixotasunak... Baina, halere, jendeak ez dio jaramonik egiten. Zertarako? Niri ez zait gertatuko. Luis Elberdin sexologoak «Pentsamendu magikoa» deitu dio honi, hau da, gertatuko ez den itxaropenarekin babes faltsu batean bizi den gazte itsuari. Informazioa ez da nahikoa, hori argi dago. Formazioa ere behar da. Eta jendeak zer egiten duen, zergatik eta zertarako jakin behar du. Baita ondorioak zeintzuk diren ere. Euskal Herrian ligatzea mirari bat dela entzun izan da beti. Ez dakit. Agian horregatik, mirari bat delako pentsatzen du jendeak miraria noizean behin bakarrik tokatuko zaiola, zorionekoa ligatu duena. Nola pozoinduko du zoriona zoritxar batek. Niri ez zait gertatuko. Maitasunaren eta sexuaren magia gertatzea ez da erraxa. Loteria ere jokatuta bakarrik tokatzen da. Jokatzea libre da. Zein erako loteria egokituko zaizun ere norberak aukera dezake. Hori buruak erabakitzen du. Gu baikara gertatzen zaizkigun gauzen erantzule.