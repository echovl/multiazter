Docutec Duela hamar urte baino hobeto bizi (omen) gara Eustat erakundearen estatistikak oinarri hartuta, bizi kalitatearen hainbat ezaugarri aipatzen dira. Datuez gain, iruzkinak ere egiten ditu kazetariak. Bilbo eta inguruko egoera okerragoa dela azpimarratzen du. Hala dio Euskal Estatistika Erakundeak (Eustat). Eustat-ek Bizkaia, Araba eta Gipuzkoako 5.000 familia galdekatu zituen iaz, eta ondorioztatu  du Euskal Autonomia Erkidegoko biztanleen bizi kondizioak nabarmen hobetu direla azken hamar urteotan. Ikerketa  horren arabera, EAEko herritarren egoera ekonomikoak eta gizarte arazoek hobera egin dute. Ingurugiroari lotutako arazoek, berriz, bere horretan segitzen dute, eta zenbait eskualdetan  okerrera egin dute. Esaera zaharrak dioenez, mundu honetan hiru eratako gezurrak daude: txikiak, handiak eta estatistikak. Gehiegitxo esatea da, dudarik gabe, baina egia da oso zaila dela errealitate jakin bat estatistiken bidez azaltzea, are gehiago neurtu beharrekoa herritarren bizi kalitatea baldin bada. Zer da bizi kalitatea? Eta nola demontre neur daiteke hori? Eustat galdera horiei erantzuten saiatzen da bost urtean behin. Horretarako honako faktoreak izaten ditu kontuan: baliabide  ekonomikoak, etxebizitzaren hornikuntzak  , familia harremanak, ingurumen fisikoa, gizarte arazoak, osasuna, lan baldintzak, eskolatze maila eta gizarte harremanak. Ikerketaren emaitzek ez dute errealitate osoa islatzen, baina zenbait joera erakusten dituzte. Delinkuentzia eta droga mendetasun  gutxiago. Inkestaren arabera, 1994. urteaz geroztik gizarte arazo nagusiek hobera egin dute. Hala, duela sei urte delinkuentziak EAEko familien %28 ukitzen zuen; orain, aldiz, %19 besterik ez. Droga trafikoari eta kontsumoari lotutako arazoek ere beherantz egin dute: duela hamar urte familien %47k sufritzen zituzten droga mendetasunaren ondorioak, eta orain %28k. Alkoholismoa oso errotua dago Alkoholismoa oso errotua dago. EAEko gizartean: familien %23 ukitzen du, eta ehuneko horrek ez du ez gora ez behera egin azken hamar urteetan. Aipatzekoa da bost familiatik batek bere auzoan txertatutako  gizarte arazotzat dauzkala oraindik alkoholismoa, droga eta delinkuentzia. Ke, zarata eta kutsadura  gehiago. Bistan da garapen ekonomikoaren ondorio makurrenak  ingurugiroak pairatzen dituela. EAEko enpresariek eta biztanleek oraindik ez daukate kontzientzia ekologiko handirik. Hori dela eta, ingurumeneko arazoek okerrera egin dute 1989az geroztik, eta gaur egun EAEko familia gehienak kexu dira kutsadura, kea, zarata eta antzekoak pairatzen dituztelako. Familiak garrantzia handia du oraindik. EAEko ia biztanle guztiak familian bizi dira. Mila lagunetik bost soilik ez dira familiatan bizi. Hiru familiatatik bat astean behin elkartzen da beste senideekin bazkaltzeko edo afaltzeko. Auzokoekin, berriz, ez dute harreman handirik izaten adiskideak ez baldin badira. Internet gutxi, mikrouhin labe  ugari. Maiz  entzuten da gaur egun mundu guztiak duela Internet. Bada, ez da egia, ezta hurrik eman ere. EAEn etxeen %7k soilik daukate Interneten nabigatu ahal izateko konexioa. Inkesta 1994. urtekoarekin alderatuz  gero, garbi ikusten da orduan gutxi batzuek zituzten hornikuntzak etxe askotara zabaldu direla. Mikrouhin labea, adibidez, inkestatutakoen %8k bakarrik zeukaten etxean duela hamar urte; 1994ean %40ek zuten eta gaur egun familien %67k. Diru estuasun  gutxiago. Eustat-en inkestaren arabera, EAEko familien egoera ekonomikoa 1994an baino dezente hobea da gaur egun. Duela sei urte familien %47k zioten hilaren bukaerara ailegatu ahal izateko gastuak murriztu  behar izaten zituztela. Ehuneko hori %27ra jaitsi da. Gainera, azken hiru urteetan hamar familiatatik bakarrak eskatu behar izan die diru laguntza beste senideei. Hala ere, hiru familiatatik batek uste du ez daukala nahikoa diru sarrera. Lanera autoz joaten dira gehienak. Autoa da EAEko familien hornikuntzarik preziatuena. Bi langiletik bat autoz joaten da lanera egunero; oinez %36 joaten dira, autobusez %7 eta gainerakoak trenez edo beste modu batez. Bost langiletatik batek astean atseden egun bakarra du edo ez du atseden egunik. Liburu gutxi, apustu dezente. Eustat-en ikerketaren arabera, EAEko biztanleen %44k behin ere ez dute eleberri, antzerki edo poesia lanik irakurtzen. Kiniela, loteria, kupoia eta antzeko jokoak gogoko dituzte, ordea: %28k egunero edo astero jokatzen du. Bingoek eta kasinoek, berriz, apenas duten zalerik. Poteoan baino gehiago paseoan. EAEn baxoerditan  ibiltzeko afizio handia dago. Hala ere, gehiago dira egunero paseatzera joaten direnak egunero poteatzen dutenak baino. Biztanleen %75ek diote egunero edo gutxienez astean behin ibiltzen direla paseoan. Poteoan, berriz, %7 soilik ibiltzen dira egunero. Aste barruan, berriz, %41etik gora ibiltzen dira tabernaz taberna. Sexuen arabera alde nabarmena dago: emakumezkoak maizago joaten dira paseatzera eta gizonezkoak poteak hartzera. Kristauak alfertzen ari dira. Hala dirudi behintzat, gero eta gutxiago joaten baitira mezatara. EAEn biztanleen %1,4 soilik joaten da egunero mezatara, eta %13 astero. Duela hamar urte ehuneko hori askoz ere altuagoa zen, %28 ingurukoa. Mezatara joaten diren gehienak emakumezkoak eta adinekoak dira. Gipuzkoarrak arabarrak eta bizkaitarrak baino maizago joaten dira elizara, alde  handiz gainera. Bilbo Handia jakin bagenekiena Eustatek egindako inkestaren arabera, Bizkaiko Enkarterriak, Arratiak eta Bilbo inguruak dituzte bizi baldintza kaskarrenak  . Inkestari begiratu beharrik ez dago, ordea, zonalde horiek Euskal Herriko gainerako herriekin alde handia dutela konturatzeko. Nafarroa eta Iparraldearen bizi baldintzak neurtu ez dituzten arren, argia da diferentzia. Euskal Herriko hamar hiri populatuenen artean, bost eskualde horietan daude. Inkestak dioenez, Bilbo inguruko biztanle askok auzoan txertatutako arazotzat dituzte drogak (%35ek hurbileko arazo bezala bizi du), eskaleak (%20k) eta prostituzioa (%8k). Bilbo Handiko familien egoera ekonomikoa batez bestekoa baino eskasagoa da: lautik batek dio okerrera egin duela, eta hirutik batek murriztapen ekonomikoak egin behar izan ditu azken boladan.  