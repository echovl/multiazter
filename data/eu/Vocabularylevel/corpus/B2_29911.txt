Docutec Neska izatera behartuta Bere buruaz beste egin du gizakien sexualitatea berezkoa ez dela frogatzeko erabili zuten mutilak. Bruce Reimer neska bezala hezteko eta mutila zenik ez aipatzeko aholkatu zieten gurasoei. Joan zen astean hil zen Bruce Reimer Winnipeg hirian (Kanada). Brian Reimer anaia bikiarekin batera esperimentu batean erabili zutelako egin zen ezagun Reimer. John Money AEB Ameriketako Estatu Batuetako psikologoa izan zen esperimentua zuzendu zuena. Gizakiaren nortasun sexuala heziketaren araberakoa zela uste zuen Moneyk eta hori frogatzeko bi bikiez baliatu zen. Brenda bilakatu zuen Bruce. Bruce eta Brian 1965ean jaio ziren. Sei hilabete zituztenean, ordea, medikuek zirkuntzisioa egitea aholkatu zieten gurasoei, haurrek txiza egiteko arazoak zituztelako. Baina ebakuntza gaizki atera zen eta Bruceren sexu-organoak mindu zituzten. Handik lau hilabetera, gurasoek Moneyren teoriak ezagutu zituztenean, irtenbidea hura izan zitekeela pentsatu zuten. Moneyren arabera, gizakiaren sexu identitatea «ez da jaiotzen den unean erabakitzen, gerora baizik». Beraz, zilegi litzateke haurra gizonezkoen sexu organoekin jaio arren, heziketaren bidez emakume bilakatzea. Bikien gurasoek Moneyrengana jo zutenean, honek Bruce Brenda bilakatzeko prozesua jarri zuen martxan. Gurasoei, berriz, Bruce neska bezala hezteko eta mutila zenik «aipatu ere ez egiteko» agindu zien. Handik gutxira sexu-organoak kentzeko ebakuntza egin zioten mutilari. Lynne Segal Londresko (Erresuma Batua) Birkbeck Eskolako katedraduna da. Bere esanetan, garai hartan «oso zabaldua» zegoen gizakiaren ezaugarriak biologiarekin zerikusirik ez zuten ustea. «Nazismoaren arabera, zenbait pertsona berez ziren gaiztoak. Bigarren Mundu Gerraren ondoren, aldiz, horrelako ideiak baztertu egin ziren. Gizakiaren izaera heziketaren araberakoa zen teoriak indarra hartu zuen», dio. Ondorioak John-Joan ikerketa komunikabideetan aurkeztu zuenean, eztabaida handia eragin zuen. Bere esanetan, esperimentuak arrakasta izan zuen. «Emakumearen askatasuna lortzeko borrokan pauso handia da hau. Gizonaren eta emakumearen ezaugarriak ez direla biologikoak frogatu dugu», zioen. Garai hartan, Brendak bederatzi urte zituen. Gurasoek neska balitz bezala hezi zuten. Baina berak ez zuen bere burua hala ikusten. Brianen arabera, bien arteko «desberdintasun bakarra» Brendaren ile luzea zen. Nerabezaroan, ugaritu egin ziren Reimer familiaren arazoak. Brendari beste ebakuntza bat egiteko aholkatu zion Moneyk familiari. Brendari bagina bat egin zioten. Gaztea, ordea, ez zegoen ados eta ebakuntza egiten bazioten, bere buruaz beste egingo zuela esan zuen. 1980ko hamarkadan, egoera konpontzeko asmoz, aitak gertatutako guztia azaldu zion. Horren ostean, Brenda hiru aldiz saiatu zen bere buruaz beste egiten. Hirugarrenean, pilulak hartu zituen eta koman geratu zen. Bere onera itzuli zenean bizimodu berri bat hastea erabaki zuen. Ilea moztu eta izena aldatu zuen. Ez zuen Brenda izan nahi, David baizik. Handik urte batzuetara liburu bat argitaratu zuen. «Nire gorputzarekin egin zutena ez da buruan egin zidatena bezain larria. Tortura bat izan zen. Edozer emango nuke gertatutako guztia ahaztearren», zioen bertan. Duela bi urte hil zen Brian, Daviden anaia. Bere buruaz beste egin zuen. Adituen esanetan, anaiaren heriotzaren erantzule sentitzen zen David. Eztabaida Moneyren esperimentuak eztabaida sortu zuen AEBetako eta nazioarteko psikologoen artean. Segalen arabera, esperimentuak «ez du ezer frogatzen». Bere ustez, «ez dago natura eta heziketaren arteko dikotomiarik». Beste batzuen arabera, ordea, sexu identitatea «ez dago biologiaren esku soilik», hezkuntzak ere badu zerikusirik. William Reiner Baltimoreko (AEB) John Hopkins haurrentzako erietxeko ikertzailea da. Bere esanetan, bi dira erantzun beharreko galdera nagusiak: «Zeren araberakoa da sexu identitatea?; Noiz dakigu pertsona hori neska edo mutila den?». «Transexualak eta hermafroditak, esaterako, ez dira naturak eman dien sexuarekin gustura sentitzen», esan du. Batzuen ustez, Money «lan handia egin zuen emakume eta homosexualen eskubideen alde, gizakiaren sexu identitatea eta horren ezaugarriak naturalak zirela ukatu baitzuen». Beste batzuen esanetan, aldiz, ez zituen etikaren eta moralaren arauak errespetatu esperimentua martxan jarri zuenean. Moneyren arabera, sexuarekin lotutako gaitzak eta gehiegikeriak «ez dira desagertuko, sexu identitatearen gaineko zalantzak argitzen ez diren bitartean». Zientzia eta medikuntza munduan aurrerapauso handiak egin direla dio. Era berean, sexuaren inguruko gaiak «baztertu» egiten direla ere salatu du.   ESPERIMENTU BERRIAK Zeren araberakoa da sexu identitatea? Duela lau urte Bostonen (AEB) egindako Endokrinologia Pediatrikoaren Elkartearen kongresuan eztabaidatu zen gaietako bat izan zen sexu identitatearena. Han aurkeztutako datuen arabera, mutilek euren sexu identitatea mantentzen dute sexu-organoak kentzen dizkieten kasuetan ere. Ikerketan parte hartu zuten 14 haurretatik 12ri ebakuntza egin zieten eta emakumeen sexu-organoak jarri zizkieten. Baina haien gurasoen arabera, haurrek mutilen ezaugarriak mantendu zituzten gerora ere. William Reiner Baltimoreko (Ameriketako Estatu Batuak) John Hopkins haurrentzako erietxeko medikua da. Bere esanetan, sexu identitatea ez da beti pertsonaren sexu-organoen araberakoa. «Sexu harremanetan ere norberaren burua da organurik garrantzitsuena. Beraz, haren identitatean elementu askok dute eragina.