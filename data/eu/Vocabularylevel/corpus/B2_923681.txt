Aldizkari Digitala Nagore Narvaez "Patagoniatik etorri eta 15 bat egunetan gaizki egin nuen lo" Nagore Narvaez arrasatearra ETBko El conquistador del fin del mundo saioan ikusi ahal izan dugu. Berarekin elkartu gara biziraupen-programa nola bizi izan duen eta saioa barrutik nolakoa den hobeto jakiteko. Arrakasta izugarria duen El conquistador del fin del mundo  telebistako saioaren gaineko xehetasun ugari eman dizkigu Nagorek elkarrizketa honetan. Noiz eta nola bururatu zitzaizun Conquistador del fin del mundo programan izena ematea? Lagun batek esan zidan horretarako balio dudala eta animatzeko. Nik aurretik programa ikusi gabe nuen, baina azkenean proba egitea erabaki nuen. Bideocasting bat prestatu nuen zaldiekin eta txakurrekin grabatuta. Bidali eta bi astera deitu egin zidaten esanez bideoa gustatu egin zitzaiela eta castingera joateko gonbidatuz. Gustura gelditu nintzen castingarekin, oso lasai egon nintzen. Egona zinen aurretik beste telebista-programaren batean? Zeure burua hor ikusten zenuen? Aurretik esperientziarik ez banuen ere, telebistan agertzeak ez ninduen batere beldurtzen, baina izena eman aurretik Interneten saioak ikusten aritu nintzen zer zen jakiteko. Pentsatu nuen gogorra izango zela eta hala da. Eta orain telebistaz jarraitzen duzu? Bai, astero. Oso desberdina da etxetik ikustea. Izan ere, telebistan emititzen dutena han bizi izandakoaren %10 dela esan baitaiteke. Zuk zer profil bete duzula uste duzu? Ni nahiko lasai egon naiz. Esaten zidaten ia oharkabean pasa naizela, baina gustura egon naiz. Zer balorazio egiten duzu hango esperientziaz? Oso pozik etorri naiz, bizitzeko moduko esperientzia da. Jendeak esaten du batek lana egiten duela eta besteak ez, baina han elkarbizitza landu behar da eta ez da batere erraza han egotea: hotza, hezetasuna… Han ez genuen berogailurik eta kanpoan egiten genuen lo. Hala ere, hotzarekin ohituta nago. Eta ohituta zaude ariketa fisikoa egiten eta basoan ibiltzen… Bai, ni troglodita samarra izan naiz betidanik. Animaliak oso gustuko ditut eta baita horiekin mendira joatea ere, batez ere jendea ez dabilen leku galduetan. Zer izan da programatik gehien gustatu zaizuna? Elkarbizitza. Gogorra da, baina nik elkarbizitzarako gaitasuna daukat. Gainera, han mendian nengoen, nire esparruan. Gran Hermanoko etxean sartuko banindute, badakit bigarren egunerako biraoka ibiliko nintzatekeela. Ni animaliekin bakarrik ibiltzen naiz eta oso independentea naiz, baina oso ondo moldatu naiz kobazulo batean 24 pertsonarekin. Zer izan da gogorrena zuretzat, gosea? Ez. Nik uste nuen gosea izango zela okerrena, baina ondo moldatu nintzen. Hiru bat egun jan gabe pasatu genituen, nonbait lapurtutako barrita energetikoren bat izan ezik, baina ondo egon nintzen. Hotza ere ondo eraman dut. Niretzat gogorrena ura izan da, uretako probak. Ez nago ohituta hain ur hotzetan murgiltzen. Zer irakaspen ekarri duzu handik? Handik etorri eta 15 bat egunetan lo gaizki egiten nuen, hango paisaiekin, programarekin… ametsak izaten nituen. Nire Patagoniako egonaldia luzatzea nahi nuen. Pena handiz etorri zinen Patagoniatik? Niretzat programa bukatu zela pentsatu nuen, besterik gabe, baina pena eman zidan. Eta, orain, telebistan ikustean, pena handiagoa sentitzen dut. Zuri esker irabaziko du Lobok saria? Ez zenion aurka egin? Lobori eta bioi jarri ziguten proba oso zorigaiztokoa izan zen niretzat. Izan ere, orain dela 20 bat urte zaldi bat gainera jausi zitzaidan eta berna-hezurra eta peronean izugarrizko mina hartu nuen, ordutik min kronikoa dut. Patagoniara joan aurretik medikuak filtrazioa egin zidan, baina %10eko mugikortasuna daukat orkatilan eta ezin nuen proba kukubilkoan egin. Horrez gain, labaindu eta egurrek ia kolpatu egin ninduten. Hanken ezintasunak eta egur horien ezustekoak lur jota utzi ninduten; eta orduan erabaki nuen Lobori kontra ez egitea eta pasatzen uztea; bi gradutan egongo zen uretatik irten berri zen eta hotzak akabatzen zegoen. Zure ustez, Lobok irabaziko du lehiaketa? Ez dakit nork irabaziko duen, baina gaitasuna badu horretarako, bai. Izan duzu telebistan aritzeko beste aukerarik? Gustatuko litzaidake Supervivientes programan parte hartzea, han ura epelagoa egongo da-eta. Urpean ibiltzea, berotan egotea eta bainujantzian ibiltzea asko gustatzen zait. Gran Hermanon ez nauzue ikusiko.  