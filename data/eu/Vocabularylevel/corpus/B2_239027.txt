Docutec Gipuzkoako herrien izenak, araututa 1979an egin zuten 'Gipuzkoako Izendegia', baina ez zuen arau mailarik; lana osatu eta biribildu egin du Euskaltzaindiak. Hona hemen hiru adibide: Donostia / San Sebastian (zehar-marraz), Lasarte-Oria (marratxoz), Leintz Gatzaga (marratxorik gabe). Euskaltzaindiko Onomastika batzordeak landu eta akademiaren osoko bilkurak onartu berri du Gipuzkoako Herri Izendegia; Gipuzkoako herrien euskal izenak, gaur egungo izen ofizialak eta herritarren izenak arautu dituzte lan horretan. Euskal Herriko lurralde guztietako herri izendegiak egiten ari da Euskaltzaindia, eta Lapurdi, Zuberoa eta Nafarroa Beherekoaren ondoren, Gipuzkoakoa da laugarrena. Atzo aurkeztu zuten, Gipuzkoako Foru Aldundian, eta han izan ziren Joxe Joan Gonzalez Txabarri Gipuzkoako ahaldun nagusia, Andres Iñigo Euskaltzaindiko Jagon saileko buru eta Onomastika batzordeko burua eta Jose Luis Lizundia Onomastika batzordeko kidea.«Aurkeztu dugun Gipuzkoako Herri Izendegia beste urrats bat da gure hizkuntzak gizartean erabilera zuzena izan dezan, eta behar duen normalizazioa lor dezan». Hitz horiekin laburbildu zuen Andres Iñigok atzo aurkeztu zuten izendegia.Izan ere, Andres Iñigok gogorarazi zuen moduan, 25 urte bete dira Euskaltzaindia herri izendegia egiten hasi zenetik. «Garai hartan behar-beharrezkoa ikusten zen halako zerbait egitea, eta orduz geroztik Onomastika batzordeak etengabe segitu du lanean». Lan horren emaitza izan da Gipuzkoako Herri Izendegia. «Garai hartan, beharrak eraginda, presaka egin ziren lanak, eta beharrezkoa zen osatze lana», gaineratu zuen Jose Luis Lizundiak. Joxe Joan Gonzalez Txabarrik ere Euskaltzaindiaren lanak Foru Aldundiarentzat duen garrantzia azpimarratu zuen. «Gipuzkoako Foru Aldundia Euskaltzaindiarekin batera ari da lanean hizkuntz normalizaziorako helburu guztiak erdiestearren». 'Donostia' nola deklinatu? Euskaltzaindiaren lanak herrien izenetan aldaketa batzuk eragin ditu. Nola idatzi Donostia? Noiz jarri marratxoa eta noiz zehar marra? «Irizpide batzuk sakonago aztertu, eta ikuspegi zabalagoa lortuta, zenbait erabaki egokiago finkatu ditu Euskaltzaindiak», adierazi zuen Andres Iñigok. Hain justu, Euskaltzaindiak arautu duenaren arabera, eta aldaketak bat baino gehiago badira ere, Donostia, Donostiatik eta Donostiako idatzi behar da, baina Azpeitia, Azpeititik eta Azpeitiko. Zehar marra, ostera, bi izen ezberdin ditugunean erabili behar da Donostia / San Sebastian, kasu, eta marratxoa herri bakar bat denean Lasarte-Oria, kasu; Leintz Gatzaga marratxorik gabe idatziko da. Izendegia laster argitaratuko dute; baina, nahi izanez gero, Euskaltzaindiaren web orrian ere denen eskura dago.