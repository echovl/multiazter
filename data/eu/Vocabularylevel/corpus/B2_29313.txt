Docutec Besarkadak Euskal Herrian ez dugu batere ohiturarik elkar ukitzeko. Urduri jartzen gara norbaitek geure espazioa zeharkatzen badu. «Zerbait» nahi duela pentsatzen jartzen gara. JASONE OSORO   Amerikako irakaslea izan nuen behin. Los Angelesen bizi da eta lanbidez gidoigilea da. Ikastaroa Bartzelonan egin nuen eta hamabost egun egin genituen berarekin, egun bakoitzeko 6 ordu. Eta gidoigintzaz ez ezik, bere herriaz ere hitz egin zigun. Behin, Paulek kontatu zigun Amerikan jendea besarkatu egiten dela, musuak askoz pertsonalagoak direla. Hemen alderantziz gertatzen da. Ezagun eta lagun bat agurtzeko modua eskua edo masailean musua ematea da. Besarkadak... besarkadak askoz deserosoagoak egiten zaizkigu. Askoz gertutasun handiagoa suposatzen duelako. Paul agurtu genuenean besarkada bat eman genion bakoitzak. Eta, benetan, arraroa egin zitzaidan. Orduan ohartu nintzen hemen, Euskal Herrian, ez dugula batere ohiturarik elkar ukitzeko. Urduri jartzen gara norbaitek geure espazioa zeharkatzen badu. «Zerbait» nahi duela pentsatzen jartzen gara. Ez zaigu erosoa gertatzen ondokoak, bikotea ez bada, eskua hartzea. Igurtzi lapurturen batek dardarka jartzen gaitu. Eta arazoa, argi dago, ohitura falta da. Coro Garcíak esan du. Berak umeei ematen dizkie masajeak eta hara zer irakurri nion lehengo batean: «Haurtxo bati jaten bakarrik ematen badiozu, ez baduzu besoetan hartzen, ez baduzu sekula ukitzen, hil egiten da». Beraz, haur txikiak dituzuenok, besarka, musuka eta laztan itzazue batere erreparorik gabe. Eta umerik ez duzuenok ere, ingurukoa, laguna, gurasoak, bikotea.... Ukitu. Zentzumenen artean ukimena baita plazerik handiena ematen diguna. Portzierto, Paulek alabarentzako txapela arrosa nahi zuen. Euskal txapela eskatu zidan. Nik gorria eraman nion. Eta orain alaba omen da Los Angeleseko neskarik dotoreena.  