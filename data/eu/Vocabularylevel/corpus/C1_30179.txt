Docutec Errausketa: zergatik iskanbila? Planta modernoetako errausketa hiri hondakin solidoetan egon daitezkeen arriskuak tratatzeko eta ezerezean uzteko metodo segurua dela dio Txingudi Zerbitzuak S.A.ko gerente M.A. Muñagorrik. MIGUEL ANGEL MUÑAGORRI (Txingudiko Zerbitzuak S.A.ko gerentea) Hiri hondakin solidoen errausketa oso praktika hedatua da Europako ipar eta erdialdeko herrialdeetan, AEBetan eta Japonian, besteak beste. Hondakinei tratamendu jasangarri eta egokia ematea du helburu, hondakinek biltzeko unean okupatzen duten bolumena %10era murriztuz eta bere baitan gordetzen duten energia berreskuratuz, aprobetxagarria den beroaren, argindarraren edo bien bidez. Gainera, prozesutik etorritako zepak tratatu eta gero birziklatutakoan, erraustu beharreko hondakinen azken bolumena errautsei dagokiena da, errausten diren hondakinek okupatzen duten guztizko bolumenaren %1 eskas izanik. Hau honela bada, zergatik sortzen ote du halako gizarte eztabaida biziagoa edo ez hain bizia Europako herrialde batzuetan, batez ere hegoaldekoetan, errauste planta baten eraikuntzak? Amsterdameko Unibertsitateko Ingurumen Kimika eta Toxikologia Saileko irakasle Kees Olie jaunak 1977an agerian utzi zuen garai hartan praktikatzen zuten errausketetan dioxinen presentzia nabaria zela, eta horren berri eman zion nazioarteko komunitate zientifikoari. Dioxinek eta furanoek osasunari eragin ziezaioketen kalteei buruzko ezagutza sendotzen zen heinean, eztabaida biziagoa egin zen. Gizakiak osagai mota honen aurrean jasan ditzakeen arriskuei buruzko eztabaidan guztiek onartzen dute elikagaiak direla gai horiek gorputzean sartzeko bide nagusiak, eta denak bat datoz esatean gizakiok geuregana ditzakegun dioxina eta furanoen dosien %95etik gora elikagaiak jatean barneratzen ditugula. Suedia izan zen hondakinak errausteko plantetan sortutako dioxinei buruzko eztabaidari aurre egin zion lehen herrialdeetako bat. Legebiltzarrak, 80. urteen erdialdera, urtebeteko moratoria onartu zuen errauste planta berriak eraikitzeko, eta Umeako Unibertsitateko Rappe Doktoreari agindu zion gaia aztertzeko batzordeburu izan zedila. Eztabaida horren ondorioz jakin zen dioxinak 250&fraq14; eta 450&fraq14; C bitarteko tenperatura tartean sortzen direla, eta 850&fraq14; C-tik gorako tenperaturetan suntsituta geratzen direla. Era horretan garatu ziren egun errauste planta moderno gisa ezagutzen diren plantak. Termino hau ez da soilik ondoz ondo etorritako teknologia berrien bilakaeraren isla, mugarria ipintzen baitu behe tenperaturako (700&fraq14;-750&fraq14; C) errekuntzaren eta goi tenperaturako (1.100&fraq14; C) errekuntzaren artean, errekuntza osteko ganberan eta 2 segundotan bederen, gutxienez 850&fraq14; C-ko tenperatura bermatuz, ondoren errekuntzatik sortutako gasak berehalakoan hozteko, ahalik eta denbora gutxien egon daitezen dioxinak sortzen diren tenperatura tartean (250&fraq14;-350&fraq14; C). Horrek guzti horrek, errekuntza baldintzen hobekuntza, labe-galdaretako ekipo elektromekanikoen aurrerakuntza eta gasak tratatzeko eta iragazteko sistema berriak errekuntza gasetan dauden produktu kutsagarriei eusteko eta horiek errautsetan eta gasak iragazteko hondakinetan kontzentratzeko gauza baitira ahantzi gabe, lagundu egin zuen hondakinetan zeuden dioxinak suntsitzen eta soilik oso kopuru txikitan agerrarazten, baita atmosferara azkenean igortzen diren beste gas kutsagarriak hutsaren hurrengora murrizten ere. 1985ean Suediako Legebiltzarrak ezerezean utzi zuen moratoria, eta errausketaren inguruan gizarte eztabaidak saihesteko eta hiritarrek izan zezaketen edozein zalantza argitzeko xedean, dioxinen isurpenen mugak zeharo murriztu zituen 0,1 nanogramo/arrunt m3-ra. Neurri honek ez du parekorik inongo industria prozesutan, eta egiazki zorrotza da, 19 urte igaro eta gero ez baita erabaki hura zalantzan ipini. Suedian errauste planta zaharrek edo teknologia zaharreko plantek gutxi gorabehera 2.200 nanogramo/m3-ko igortzen zuten, hau da, proposatutako eta onartutako araudi berriak exijitzen duena baino 22.000 bider gehiago. Jada 1988rako, Suediako errauste plantek askoz ere dioxina gutxiago igortzen zutela hasi ziren nabaritzen, eta atmosferara dioxinak isurtzen zituen iturri nagusietako bat izateari uzteaz gainera, dioxinak suntsitzen zituen sistema bihurtu zen. Geroago, Holanda eta Alemania bezalako herrialdeak, Suedian egindako urratsei jarraitu zitzaizkion, eta bere egin zuten 0,1 nanogramo/m3-ko araudi ospetsua. Halatan, Europako ipar eta erdialdeko herrialdeek bada hamarkada bat baino gehiago gainditu dutela hondakinen errausketaren inguruan sortutako konfiantza krisialdia. Teknologiaren bilakaera honen guztiaren paraleloan, hondakinei eman beharreko tratamenduaren filosofiari buruzko eztabaida bizia sortu zen. Horren guztiaren ondorioz, errausketaren bidezko energia aprobetxatu baino lehen, hasteko ahalik eta hondakin gutxien sortzeko eta, jarraian, berrerabiltzeko edo birziklatzeko, bereziki xede horretan bildutako hondakinen kasuan, adostasunera heldu ziren; hau da, hondakinen gaian komunitateko hierarkiaren oinarri den hiru «R» deituraz ezagutzen dena (Reducir, Reutilizar, Reciclar Murriztu, Berrerabili, Birziklatu) praktikara eramateko erabakia hartu zen. Herrialde horietako bilakaera horrelakoa zen artean, gure inguruan ezkutuko milaka zabortegitan hondakinak kontrolik gabe uztetik, hondakinok kontrolpeko eta eskualdeetan zentralizatutako zabortegietan uzteko bilakaera bizi genuen, baina, zorionez, herritar gehienak ohartuak dira politika hau jasangaitza eta agortua dela. Beste herrialde batzuek, Frantzia esaterako, berandu egin zuen bere 0,1 nanogramo/m3-ko araudia, eta ez zuen munta honetako garrantzia duen gaiak eskatzen duen zorroztasunarekin aplikatu. Horren guztiaren ondorioz, errauste planten aurkako jarrerak talde ekologista eta politiko batzuen bandera ideologiko bihurtu dira, eta arrazoimen garatzaile ororen aurka 70. urteen amaieran indarrean egon zen diskurtso berari eusten diote. Halatan, energiari balioa emateko edo errauste planta bat instalatzeko urratsak egiten diren bakoitzean ikuskizun anakroniko, absurdo eta tamalgarria eskaintzen digute, non NIMBY (Not In My Back Yard Ez nire atzeko patioan) akronimo ingelesaz ezagutzen diren interes partikularrak interes ekonomiko, politiko eta beste batzuekin nahasten diren, osasun munduari loturiko pertsona talde batek agiri bat izenpetzera iristeraino. Azken gertaera horren lekuko izan ere gara gure Eskualdean, baina lehenagotik ere antzeko zerbait gertatu zen Mallorcan, errauste planta eraiki zutenean eta Balear irletako Medikuen Baltzuaren erantzuna jaso zuenean. Esan Beharra dago MOEk (Munduko Osasun Erakundea) eta Europako Komunitateko herrialdeetako Osasun Agintariek ez diotela aurka egiten, eta planta modernoetako errausketa hiri hondakin solidoetan egon daitezkeen arriskuak tratatzeko eta ezerezean uzteko metodo segurutzat dutela. Horren guztiaren ondorioz, ugari dira argitara emandako txostenak, esate baterako, Alemaniako Errepublika Federaleko Mediku Profesionalen Ganbera Federalarena, 1993koa, Ingalaterrako Department for Environment, Food and Roural Affairs sailarena, 2004ko apirilekoa, Frantziako Energia eta Ingurumen Agentziarena, eta abar luze bat.  