Docutec Liburuez Liburua bihurtu da gure gizarteak esku artean izan dezakeen objekturik iraultzaileena. Pentsatzen jarrita, aukeratu dugun norabide presazko eta estresatuaren guztiz aurkakoa da . ARITZ GORROTXATEGI Duela gutxi eman dituzte ezagutzera haur eta gazteen artean dauden irakurketa ohiturak. Ohiturak bainoago, zifrak. Izan ere, liburuez ari garenean, ekoizpen datuekin betetzen zaigu ahoa. Ez dakit zenbat liburu saldu direla, liburuen batezbesteko orrialde kopurua ehuneko hamarrean handitu dela. Laburtuz, gure irakur zaletasunaren osasuna eta erroskilak saltzea gauza bera dira.  Bazegoen Gandiagaren poema bat: «Euskaldunak dirurik/ egiten du baina/euskerarik ez». Poema irakurketen sektorera moldatuz, errezita genezake: «Euskaldunak liburuak erosi bai/ ekoitzi ere bai/ baina auskalo irakurtzen ote dituen». Kontua da, liburuaren inguruan inoiz baino osasun hobea dugulako ustea zabaltzen dutela estatistikek, eta ez dut uste datu hau erabat fidagarria denik. Azken batean, noren kontzientziak baretzeko egiten dira deabruzko estatistika horiek? Zifren azpian, baina, bada estatistiketan agertu ez, eta guztiz harrigarria den beste xehetasun bat; hain zuzen ere, liburua bihurtu dela gure gizarteak esku artean izan dezakeen objekturik iraultzaileena. Pentsatzen jarrita, aukeratu dugun norabide presazko eta estresatuaren guztiz aurkakoa da liburua. Denbora eskatzen du, patxada, irudimena eta gizabanakoaren gaitasun kritikoa dantzan jartzea, eta, batez ere, gure buruarekin eta idazleak sortu fikziozko munduarekin elkarrizketa piztea. Labur esanda, gure burua eta errealitatea ezagutzeko eta klarkiago epaitzeko aukera eskaintzen digu liburuak. Eman diezagukeen gozamena kontuan hartu gabe. Agintean banengo, kezkatua egongo nintzateke irakurketa estatistikekin. Sekulako uholde iraultzailea dator-eta.