Docutec Nola utzi erretzeari? Bachen lore esentziak ez ezik, kaliforniakoak ere erabiltzen dira erretzeari uzten laguntzeko Osasunerako Mundu Erakundearen (OME) arabera, pertsona bat erretzailea da azken hilabetean zigarroren bat erre badu egunero. Erretzaile ohia dela esateko, berriz, hiru hilabete itxaron beharko da. Izan ere, uztea erabakitzen duten gehienak berriro hasten dira. Zenbat eta denbora gehiago pasatu erre gabe, zailagoa da berriro hastea. Datuen arabera, lehen urtea izan ohi da gogorrena. Munduan dagoen epidemia larrienetakoa da erretzea. Mendebaldeko herrialdeen diru sarreren %10 tabakotik datoz. Hori dela eta, menpekotasuna areagotzen laguntzen duten gero eta substantzia gehiago gehitzen diete zigarroei tabako enpresek. Urte hasieran Hego Euskal Herrian indarrean jarri zen Tabakoaren Legean ez da substantzia horien kontrako neurririk hartzen, eta hori oso kezkagarria da. Izan ere, tabakoaren berezko osagaiak baino substantzia horiek dira osasunari kalte gehien egiten dietenak. Dituen osagaiak azaltzeko etiketarik ez duen produktu bakarra da tabakoa, eta erakundeek zerbait egin beharko lukete hori jakinik. Tabakoaren menpekotasuna kentzea zaila den arren, Bachen lore esentzien bidezko terapiak asko laguntzen du horretan. Ondorengo lore eta zuhaitzen esentziak erabiltzen dira horretarako: intxaurrondoa (juglans regia), sagarrondo basatia (malus silvestrys), zerasifera (prunus cerasifera), belarmina (centaurium erythaea) eta agrimonia (agrimonia eupatoria). Erretzeari uzteko erabakia indartzen eta inguruko eragin kaltegarriak baztertzen laguntzen du intxaurrondoak. Gorputzetik tabakoaren osagai toxikoak kanporatzea izan ohi da urrats garrantzitsuena, eta horretarako, oso baliagarria da sagarrondo basatia. Tabakoa uztea erabakitzen duten erretzaile gehienak berriro hasiko ote diren beldur dira. Beldur hori uxatzeko zerasiferaren esentzia hartu behar da. Belarminak eta agrimoniak ez erretzeak sortzen zuen antsietatea edo herstura gutxitzen dute. Dena den, tabakoa da droga arinen artean gogorrena. Hori dela eta, oso zaila da Bachen lore esentziekin bakarrik erretzeari uztea. Beste esentzia batzuen beharra dugu. Horien artean, Kaliforniako lore esentziak aipatuko nituzke. Esentzia horietan bada tabakoaren menpekotasunerako propio erabiltzen den esentzia bat: nikotiana (nicotiana atala). Horrekin batera, beste hainbat lore esentzia daude: huntz morea (ipomoea purpurea), jarila (larrea sp) eta zizare belarra (artemisa tridentata). KASU KLINIKOA. 45 urteko gizona. 30 urte daramatza erretzen. Normalean, pakete erdia erretzen du egunean. Dena den,bi pakete erre izan ditu urduri dagoenean. Biriketako buxadura kronikoa du, eta tabakoa uzteko agindu dio sendagileak. 3 hilabetean nikotina adabakiak ipini ditu, eta nahiz eta hainbesteko menpekotasunik ez izan, erretzen jarraitzen du. Hori dela eta, psikologia terapia hasi du. Lore esentzien bidezko terapia probatzea ere aholkatu diote, eta horrekin saiatzea erabaki du. 15 egunez intxaurrondoa, zerasifera, belarmina eta huntz morea hartzea agindu diote. Bi aste pasatu eta gero, kontsultara itzuli da. Herstura nabarmen gutxitu da. Gainera, lanean eta etxean zituen arazoak konpondu egin ditu, psikologia terapiari esker. Arazo horiengatik hasi zen erretzen. Tabakoa erretzean lasaitzen zen. Tratamenduak 4 hilabete iraun du, eta 3 alditan erori bada ere, erretzeari uztea lortu du. Haren osasunak nabarmen egin du hobera, eta dagoeneko sei hilabetetik behin etortzen da kontsultara.  