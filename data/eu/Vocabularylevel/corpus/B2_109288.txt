Docutec 2005a Mikrokredituaren Nazioarteko Urtea Mikrokredituak jende askoren bizimodua aldatu du azken hiru hamarkadetan, eta talde askorena. Adibidez, enpresa txiki-txiki batzuek nahikoa izan dute 100 dolarreko mailegu bat aurrera egiteko eta familia aurrera ateratzeko. Horrela, herri horietako ekonomia ere suspertu egin da, negozio zaharrak berrindartu egin direlako, eta berriak sortu. Nazioarteko Urte honek hori bultzatu nahi du, finantza-sektoreek ere aintzat hartzea behar larrienean daudenak eta orain arte inguru behartsuetan gutxi sustatutako enpresa-giroa sustatzea hain zuzen ere. 2005 urte honetako helburuetako batzuk hauexek dira: Milurteko garapen-helburuetako bat pobrezia arintzea baita, ezinbestekoa da jendea kontzientziatzea mikrokreditu eta mikrofinantzabidearen garrantziaz. Finantza-sisteman sartu behar dira mikrokreditua eta mikrofintzabidea, eta hori lortzeko estrategiak sortu behar dira. Mikrokredituak eta mikrofinantzabideak sustatzen ari diren elkarteei zerbitzu are eraginkorragoak eman ditzaten lagundu, elkarte horiek sendotu, eta elkarteko horien alde egiteko gobernuen ahalmena garatu. Mikrokredituen eta mikrofinantzabidean dabiltzan elkarteek beren lan-esparrua areagotzeko erraztasunak eman gobernuen arteko hitzarmenen bidez, Nazio Batuaren laguntzaren bidez, edo administrazioak nahiz sektore pribatuak Gobernuz Kanpoko Erakundeekin egindako hitzarmenen bidez. Mikrokredituen Nazioarteko Urteaz berri gehiago izan nahi duenak, eta urte horretan era batera edo bestera parte hartu nahi duenak www.microcredito2005.orgedo www.yearofmicrocredit.orghelbideetan sartzea dauka. Tresna bat erostea, makina bat, azokako barrunbe bat. Diru-mailegu txikiek edozertarako balio dezakete. Baina, beti ere mailegua jasotzen duenak bere bizimodua hobetuko du. Azken hiru hamarkadetan milaka pertsona ari da kreditu hauek jasotzen, mikrokredituak, eta horiei esker enpresa berriak jarri dituzte abian, lanpostuak sortu dituzte, ekonomiari beste arnas bat eman diote. Behartsuak behin eta berriz ari dira demostratzen gauza direla mailegu horiek itzultzeko. Baina, kredituen bidea ez da dagoen bakarra. Agian beste finantzabide oinarrizkoago batzuk dituzte beharrezko: aseguruak, aurrezki-libreta bat, edo ahalmena izatea urrutiko senide bati dirua bidaltzeko transferentzia bidez. Baliabide hauez gain kreditua ere baldin badute, familiak euren lehentasunen arabera erabil dezakete dirua, biziraun baino zerbait gehiago egin dezakete: eskolan hasi, jatekoa erosi, bizitzeko tokia, osasunari erreparatu. Etorkizuna plani fikatu, azken batean. Nazio Batuen Erakundeak (NBE) Mikrokredituaren Nazioarteko Urtea izendatu du 2005a. Finantzabide hauek xumeak dira, baina indartu eta sustatu beharrekoak NBEren ustez. Diru-laguntza hau familiak jaso arren, onura gizarte osora hedatzen da. Mikrofinantzabideak: hainbat zertzelada Mikrofinantzabidea diru-laguntza bat izan daiteke, aurrezki bat, aseguru bat, diru-transferentzia bat. Beti ere diru-eskasia duten bezeroentzat. Mikrokreditua: Maileguan ematen den diru-kopurua. Emailea bankua da, baina ez beti. Beste erakunderen bat ere izan daiteke. Ez da nahitaez itzultzeko garantia eskatzen. Jasotzailea norbanakoa edo taldea izan daiteke. Mikroaurrezkia: Funts-gordailua, gerora diru apur bat aurrezten uzten duena. Aurrezki-libretekin hori egin liteke, batez ere libreta abian jartzeko gutxieneko dirua sartzea eskatzen ez bada. Familiak aurreztu egingo du, eta ezusteei aurre egingo die, eta etorkizuna pittin bat planifikatu. Mikroasegurua: Arriskuei aurrea hartzeko dirua ordaindu, baina taldeka. Babes horrekin, enpresaria negozioaren martxan jarriko du arreta, eta beste arrisku batzuk gutxitu egingo dira, adibidez, enpresak ezbeharren bat badu, edo norbait gaixotzen bada, edo lanerako ahalmena murrizten bada. Diru-bidaltzeak: Transferentzia bidez egiten dira, sarritan senitartekoen artean, herrialde ezberdinetan bizi direnean. Diru-bidaltze hauei ez die hainbeste eragiten egoera politiko edo ekonomiko jakin batek. Nahikoa egonkorrak dira. Finantza-sektore barne-hartzailea: Aukera ematen du behartsuak eta diru-iturri eskaseko jendeak kredituak izan ditzan, aurrezkiak, aseguruak, diru-bidaltzeak egin ditzan. Herrialde askotan aukera hauek ez zaizkio eskaintzen pobreari. Eskainita, aldiz, pobreak ere parte hartzen du garapen ekonomikoan. Bolivia: Hiru umek ez dute eskola utzi beharrik izan La Paz Bolibiako hiriburua da, eta hango lore-saltzaileetako bat Fortunata María de Aliaga. Urteak daramatza lore saltzen. Umeak txikiak zirenean gogor lan egin zuen amak umeak eskolara joan zitezen. Ama ez zen sekula joan eskolara, eta ez zuen hori nahi seme-alabentzat. Batzuetan ez zuen negozioari eusteko dirurik ere. Egun batez, eta pasa dira 15 urte, Banco Sol-en berri izan zuen Fortunatak. Accion Internationalen partaide da Banco Sol. Beste hiru emakumerekin batera bildu, eta loreak handizka erosten hasi ziren banketxe honek emandako maileguari esker. Eta zorrak kitatzen zituenez, geroz eta diru gehiago eskatzen uzten zioten. Bera bakarrik hasi zen eskatzen, ez zuen besteen emakumeen premiarik. Orain pozik dago emakumea: 'Nire hiru seme-alabek ez dute eskolarik utzi behar izan, eta dirua sobratu zait etxea konpontzeko ere'.