Docutec "Net doktorea, gaixo nago, senda nazazu" Agentziako albistea. Jendearen ohitura berri bat azaltzen du, Internet bidez sendabideak bilatzea, hain zuzen. Usadio berri horren datuak eta arriskuak aipatzen dituzte. JUANMA SARASOLA / Sarean osasun argibideak xerkatzeko tenorean zail samar gerta dakiguke, eta, maiz, gomendio eta informazio eskasa eta kontraesanez beterikoa aurkitzea egokituko zaigu. Horiexek dira EEBBetan egin duten ikerketa baten ondorio nagusiak. Ikerketa hainbat webgune aztertuz burutu dute. Gaixo zaudela? Internetera jo. Horixe da, globalizazioaren garaian, EEBBetan eta munduan barrena jende askorengan errotzen ari den joera. EEBBetan 100 milioi pertsonak osasun informazioa lortzeko Internetera jotzen dute; horietako %70 bertan topatutakoan oinarritzen dira botikak hartzeko. Journal of American Medical Association (JAMA) aldizkariak atzo kaleratu ikerketan dioenez sarean osasun argibide landua topatzea zaila da. Gainera, informazio kontraesankorra eta usu irakurgaitza ediren daiteke. Osasun webgune anitzen helburua produktuak saltzea da Rand korporazioak burutu zuen ikerketa, iazko uztaila eta abendua artean, ingelesezko eta gaztelaniazko 25 webgunetan. Horrela, lau gaitzen inguruko argibideen nolakotasuna, berau xerkatzeko zailtasuna, irakurgarritasuna eta egokitasun zein zehaztasuna aztertu zituzten. Ondoren, Interneten eskuratu informazioa 34 medikuk aztertu eta beren iritzia eman zuten. Ikertzaileen arabera, beti ere osasun argibideei dagokienez, gobernuaren eta unibertsitateen webguneak komertzialak baino hobeagoak dira. Ikerketan onenen artean sailkatu duten eta minbiziaren gainean informazioa eskaintzen duen Oncolink webguneko zuzendari James D. Metz doktoreak azaldu duenez txoil zaila da webgunean kalitate handiko informazioa mantentzea; "Gure webgunearen eduki osoa mediku, erizain eta gizarte langileek idazten dute, nork bere espezialitatekoa; oso gune gutxik egiten dute hori". Metz arrenguratu da webgune askoren xedea soilik komertziala dela: "webgune gehiegi daude zerbait saldu nahian, eta izugarria da zein aise lor dezaketen gune txar batek on itxura izatea". Argibidea ez dago hain eskura Interneten bularreko minbizia, umeen asma, depresioa eta gizentasunari buruzko informazioa bilatzean, ikertzaileek honako emaitzak jaso zituzten: bularreko minbiziaz, ingelesezko 18 webgunetako %63tan argibide osatua eta egokia aurkitu zuten; umeen asmaz, %36etan; depresioaz, %44tan, eta gizentasunaz, %37tan. Gisa berean, ingelesezko webguneetako irakurgarritasuna neurtu zuten, eta EEBBetako maila estandarretik goragokoa zela kausitu zuten, hau da, jende askori informazioa konprenitzea kostatuko litzaiokeela, edo ez lukeela ondo ulertuko. Bestalde, ikertzaileek bilatutako gaien %25 ez zuten jasotzen ingelesezko webguneek, eta gaztelaniari dagokionez, portzentaia hori %53koa zela ikusi zuten. Esaterako, umeen asmaren gaineko informazio gutxi idoro zuten ingelesezko zein gaztelaniazko guneetan. Internet osagarri gisa soilik baliatzeko gomendatu dute Ikerketa babestu duen California Health Care Foundationeko Kalitate Institutuko zuzendari Ann Monroek oraindik lan asko egiteko dagoela nabarmendu du. "Irakurgarritasuna da lehen-lehenik konpondu behar den auzia; jendeak informazioa aurkitzen duenean ezin baitu berau endelegatu". Gauzak horrela, Rand Institutuko ikertzaile Marc Elliottek kontsumitzaileek webgune bat baino gehiago arakatzea gomendatu du, baina "medikua ordezkatu beharrean Interneteko argibidea osagarri gisa soilik erabiltzeko" gomendatu du. Ildo beretik doaz JAMA aldizkariko beste artikulu bateko aholkuak. Gainera, medikuei webguneei buruzko gomendioak eskatzea, informazioa idazten duen jendearen kreditazioa baieztatzea, eta webgunearen atzetik daudenak zerbait saltzeko interesa dutenentz zehaztea aholkatu du. Marc Elliott ¿ Rand Institutuko ikertzailea: "Medikua ordezkatu gabe, Interneteko argibidea osagarri gisa soilik erabili behar da"