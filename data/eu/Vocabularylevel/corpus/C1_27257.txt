Docutec Medikuaren erantzukizuna, zenbateraino? Frantzian hauts asko harrotu dituen gai da. Malformazioekin jaiotako haurren familiari kalte ordainak ordaindu behar al dizko ginekologoak? GORKA EROSTARBE Jaiotze hutsagatik gabezi batetik onurarik inork ezin duela atera dioen testua onartu dute Frantziako Díputatuen Ganberan. Nahasiak zetozen aspaldian Frantziako ginekologia eremuko urak. Nicolas Perruche haur elbarrituaren kasuak sorturiko jurisprudentzia oinarritzat harturik, azken urteotan makina bat izan dira klinika pribatuetako ginekologoen aurka Frantzian izandako auziak. «Azkeneko denbora hauetan Tribunalek hartua zuten hauetan jarrera nahiko orokorra, haur bat eskasia edota ezintasun batekin sortuz gero, medikua zigortzeko gabezia horren ondorioak ordaintzera haurraren bizi osoan zehar», adierazi digu Emilio Lopez Adan Baionako ginekologoak. Zer izan zen baina, Perruche kasua? Nicolas Perrucheren amak rubeola gaitza zuen: Ez zioten diagnostikorik egin eta rubeolak haurrari gabezia sakona sorrarazi zion. Medikuaren hutsaren ondorioz abortuaren aukera ez zitzaion eman aman. «Medikuak ez zion ez rubeola eta ezta gabeziarik sortu haurrari, baina bizitza baimendu ziolako izan zuen haurrak ezintasuna. Medikua izan zen ez abortatzearen erantzulea edota bizitzaren erantzulea», azaldu digu Lopez Adanek. Hori gertatu ondotik, epaileek haur hori elbarri sortzeagatik indemnizatzea erabaki zuten. Horretarako, jaiotzen lagundu zuen ginekologoa isun bat ordaintzera zigortu zuten. Arret perruche deitu izan den erabaki hori bigarrenez aplikatu zen iragan azaroaren 28an Cassation Gorteak hartu mota bereko erabaki batean. Orotara, azken urteetan mota bereko beste hiru auzi gertatu direla azaldu du SYNGOF Frantziako ginekologoen sindikatuak. Bidenabar, kasu horiek ikertzeko eta erru-eskubidea aldarrikatzeko, ginekologoek protesta ekintza mugagabea egitea deliberatu zuten. Besteak beste, haurdun diren emakumeei ekografia morfologikoak egiteari uko egin diote. Afera, Frantziako Diputatuen Ganberan «Medikuek kontratu moral bat izaten dugu, behar bezalako bitartekoak modu egokian erabiltzeko haurduna eta haurraren osasuna ahal den eta hobekien ziurtatzeko. Hor huts egiten badugu, gure erantzukizuna onartzen dugu, eta ondorio legalak ere onartu beharrean gara». Uste publikoan sortu den iritzia bestelakoa dela dio Lopez Adanek: «Poliki-poliki sortu da ideia gure obligazioa dela %100ko bermea ematea haur bat normal ekartzeko, edo bestela haurra abortatzeko. Eta epaileen aldetik izan da lerratze bat, haur horien eta bere familien laguntzeko medikuek ordain dezatela, nola administrazioak eta instituzioek ez duten behar bezala laguntzen». Lopez Adanen ustetan kontutan hartu behar da «saihestezina» dela urte osoan zehar zenbait gabezia kasu ematea: «Haurren %3 ,ezintasun batekin munduratzen da eta guk horietarik %60-70 bitartean diagnostikatzen dugu. Zifrak horiek dira, hori da natura eta onartu beharra daukagu. Problema da urte guztian zehar gutako bakoitzari egokituko zaiola nahita edo nahiez kasu batzuk. Hots, nahiz eta bitarte guztiak ondo erabili haurren bat sortzea gabeziaren batekin. Eta Auzitegiek erabakitzen badute familiaren sufrimendua eta haurraren gabezia osatzeko kasu guztietan medikuak edo haren asegurantzak pagatu behar duela, guretzat egoera ezin-eramanekoa sortzen da.» Aferaren larritasuna ikusirik, iragan berri den ostegunean Frantziako Diputatuen Ganberan eztabaidatu zuten auziaren inguruan. «Jaiotze hutsagatik gabezi batetik onurarik inork ezin duela atera zioen testu bat onartu zuten bertan. Lopez Adanen hitzetan «aurrera urrats» bat izan da baina oraindik «eztabaidak» izango dina: «Kaltetuari eta familiari behar bezalako erantzuna ematen die. Batetik esaten du sortzea ezin daitekeela identifikatu gaitz batekin, eta hori garrantzitsua da. Baina, horrez gainera, epe labur batean lege berri bat egitekotan geratu dira, eta ematen du heziketa, laguntza sozialak eta behar diren gauzak bizi osoan izateko neurri berriak hartuko direla; hots, familiek ez dutela sarri askotan ibiltzen diren bezala ibili beharko, behar gorrian, laguntzarik gabe...». Diputatuek onarturiko testuak ez ditu ginekologoen eskariak guztiz asebetetzen. «Esaten dute, inoiz izaten bada hutsegite larri bat, orduan gurasoek haurraren izenean eska dezaketela gabezien ordaintzea medikuari. Hori ez da erabat guk nahi genuena, bazirelako eskaera zehatzagoak. Gabezia sortzen bada medikuak berak egindako huts larri batengatik, eman dezagun behar ez diren botikak ematea, hori gure erantzunkizuna da. Baina, arazoa berez badator eta ez diagnostikatzeagatik gu jotzen bagaituzte erruduntzat, bada ez gaude ados». Frantziako partikularitateak Zergatik nabarmendu dira arazo hauek preseski Frantzian? Ekografiek oso zabalpen handia dute Frantzian —eta Ipar Euskal Herrian—bai teknikaren aldetik eta baita eskaintza aldetik ere. Esaterako, Amerikako Estatu Batuetan (AEB) ekografia sistematikorik ez da egiten, soilik arazoren bat agertzen bada eta ekografiak arazo hori argi dezakeela uste bada egiten da. Frantzian aldiz hiru ekografia egiten dira oso sistematikoki. Lehena, fetoak 12 aste dituenean; bigarrena 22 aste dituenean eta azkena 32 aste dituenean: «Pixkanaka kontsideratu da ekografiarena eskubide bat dela. Ideia bat sortu da esanez ekografia baduela gaitasunik normala dena eta ez dena esateko. Badirudi medikuak ematen diola bikoteari ume normal bat ekartzeko baimena, eta baimen hori nahasten da kontratu moralarekin», azaldu du Emilio Lopez Adanek.  