Docutec Estonia Europako iparraldeko herrialde oparoen elkarteko kidea izan zena EBko merkataritza gunean sartuko dea maiatzaren 1ean. Herrialde honi buruzko informazioa ematen du dokumentu honek. Hansako Liga XXI. mendean ESTONIA. Eskandinavia eta Errusia artean kokaturik, bi auzoko horien itzala nabarmen da Estonian. Baltikoko herrialdea Mendebalderantz begira dago, baina Ekialdearen eragina ere badu bere baitan. Estoniako egungo herritarren %25 jatorri errusiarrekoak dira. Haietako askok ez dute bertako estatukidetasuna, hizkuntza behar bezala menperatzen ez dutelako. Euroeszeptikoak izan arren, EBn sartzeko erreferendumean baiezkoa nagusitu zen. Tallingo Erdi Aroko alde zaharra, eguerdia. Turistak dabiltza nagusiki Udaletxe Plazaren inguruan. Estonieratik bereiztea zail egiten den hizkuntza eskandinaviarrak entzuten dira bereziki. Dendetan, bertakoak dira herritar guztiak. Guztiek hainbat hizkuntza dakizkite eta ez dago arazorik hitz egiteko. Ingelesez badakiten galdetzean, batzuek ezetz esaten dute hasieran, baina dioten baino hobeto moldatzen dira. Irekiak dira eta laguntzeko prest egoten dira gehienak. Eskandinaviarekin lotura handia du hiriak. Alde zaharraren atzean, oso gertu oinez, itsasoaren bi aldeak lotzen dituen kaia dago. Hiria Helsinkitik soilik 85 kilometrora dago; Riga (Letonia) berriz urrunago geratzen da (307 kilometro errepidez), eta baita San Petersburgo ere (395). Mendebaldeari begira dagoen arren, Ekialdearen eragina du: Sobiet Batasunean bizitako urteen poderioz, biztanleen %25 jatorri errusiarrekoak dira. Estoniar asko Finlandian, Errusian edo Sobiet Batasuneko hainbat errepublika ohitan izandakoak dira, eta askok, komunismo garaitik oroitzapen edo ideia onak ez dituzten arren, arlo politikoan, kultura eta gizarte arloan alde baikorrak ere bazituela onartzen dute. Oso ontzat jotzen dute gazteek, eta batez ere ikasleek, Europako Batasunean sartzea. Estonian lan egiteko aukera gutxi daudela dio zerbitzari batek, eta EBk lan merkatu berrietan sartzeko aukera emango diela. Ulertzen du Hamabostek mugak jartzea kide berri izango diren herrialdeetako langileei beste herrialdeetan lan egiteko: «Bestela, jende asko joango litzateke bat-batean lanera». Alabaina, zazpi urte gehiegi iruditzen zaizkio. Sobiet Batasuneko garaia «oso txarra» iruditzen zaio. Bezeroak pilatzen hasi dira bere barraren aurrean. «Sentitzen dut, baina lan egin behar dut». Olga Rementieva jatorri ukrainarreko estoniarra da, 32 urtekoa. Oroigarri denda batean egiten du lan. Hark bestela ikusten du Errusia. Sobiet Batasunak alde txarrak eta onak izan zituela uste du, baina soilik alde onak aipatzen ditu. «Hezkuntza, lana, osasun artatzea... Doan ziren». Bere aitona-amonak Ukraina utzi eta Estoniara etorri ziren bizitzera. Rementievak letonieraz badaki eta herritartasuna ere badu. Gaizki iruditzen zaio, ordea, hizkuntza badakitela frogatzeko azterketa egin beharra. Hala ere, onartzen du jatorri errusiarreko herritar asko ez direla bertakotu. «Badakite estonieraz hitz egiten», dio, «ez guztiz modu zuzenean, baina badakite». Estoniako Gobernuak 2000. urtean hizkuntz eskakizunak arindu zituen eta bertan behera utzi zuen lanpostu publikoetarako nahitaez estoniera ongi jakiteko betebeharra. Sustrai estoniarreko bizilagunek Sobiet Batasunaren garaiaz ezer gutxi jakin nahi dutela ikusita, Rementievak bere buruari hauxe galdetu dio: «Ez dut ulertzen 70 urtez Sobiet Batasunean egon eta independentzia aldarrikatu ondoren nolatan sartu nahi duten beste egitura handi baten barruan, Europako Batasunean». «Errusia bakartuta geratuko al da bere inguruko herrialdeak EBn sartzean?», galdetu dio kazetariak. «Herri indartsua da Errusia, ez du kezkatu beharrik». Harri Uljar (18 urte) eta Kadi Ristal (17) almendra gozokiak saltzen ari dira, Erdi Aroko moduko jantziekin. Olde Hansa jatetxeak atarian duen postu batean egiten dute lan asteburu eta jaiegunetan. Almendrak saltzeaz gain, jatetxearen propaganda ere ematen diete bezeroei. Denetariko jakiak eta tratu onena agintzen dituzte, «guztia txanpon zintzo gutxiren truke». Harri mutil ilehoria da eta ile marroiko neska Kadi. Horrek azukrea nahasten du pazientzia handiz, Harrik almendrak bota eta paperezko zorro txikitan saltzen dituen bitartean. Unibertsitatera joateko asmoa daukate, eta mutilak erabakita dauka zer ikasi, gainera: teknologia; «Informatika», zehaztu du. Alemanian edo Ingalaterran lan egin nahi luke. Biak Errusian izanak dira, eta hiri handien eta herri txikien arteko kontrasteak nabarmendu dituzte. «Hiri handiak oso politak dira, San Petersburgo adibidez, oso handiak. Baina herri txikiak oso pobreak», adierazi du Kadik. Kexu da Estonian bizi diren jatorri errusiarreko askok ez dutela ahaleginik egin estoniera ikasteko: «Gehienek ez dute hitz egiten eta ez dira ikasten ahalegintzen». Estoniako ikastetxe guztietan, aldiz, errusiera derrigorrean ikasten dute, estonieraz aparte. Finlandiako bizimodua du gustuko. «Soldata hobeak dituzte...». Harrik zera erantsi du: «Noski, prezioak ere garestiagoak dira». EBn sartuko diren Baltikoko beste bi errepublikekiko harremanak ez direla «oso onak» dio. «Lituaniarrek txisteak egiten dizkigute».   Kultura anitzen bilgunea Tallin da Erdi Aroko iragana ongien gorde duen Europako hirietako bat; XIV. mendekoa da, hain zuzen. 400.000 biztanle ditu, herrialdeko populazio osoaren herena. Daniarren, zaldun teutoien, suediarren eta errusiarren menpe egondakoa da. Garai hartako harresiei eusten die alde zaharrak, teila gorriko dorre koronatuekin eta harrizko kale estuekin. Itsaso Baltikoak inguratzen du Estoniako hiriburua eta lakuak ere baditu, zuhaizti zabal eta parke handitako ordokian. Dirudienez, eskandinaviar jatorrikoa da herrialdea eta hizkuntza finlandierarekin zein hungarierarekin lotuta dago. Harreman horren erakusgarrietako bat saunak dira; hotel, leku publiko eta etxe anitzetan daude, beren kulturaren ezaugarri garrantzitsuak dira. Estoniarren laurdenak jatorri errusiarrekoak dira. Biztanleen %6k errusiar herritartasuna dute eta %12,4k ez dute herritartasun zehatzik. Askok ez dute agiririk, ez dutelako beharrezkotzat jotzen edo hizkuntz eskakizunak bete ez dituztelako. Hedaduraz Herbehereak, Suitza eta Danimarka baino handiagoa izan arren, soilik 1,4 milioi biztanle ditu Estoniak. Munduko dentsitate txikienetarikoa dauka: 30,2 biztanle kilometro koadroko. Lurraldearen %10 babestuta dago, beste herrialde batzuetan galdutako animalia eta landare ugari biltzen baititu: otsoak, hartzak eta katamotzak, adibidez. Udan, 19 orduz egun argia izaten da eta neguan 6 orduz bakarrik. 1.500 uharte eta 1.000 zingira baino gehiago ditu. Tenperatura apalena -3,5 gradukoa da batez beste (otsailean), eta beroena, 16-20 ingurukoa. *laburtua