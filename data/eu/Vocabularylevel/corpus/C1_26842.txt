Docutec Berde nahi zaitugu, berde Hego Euskal Herriko hiriburuetako parkeei buruzko erreportajea. Parkeen egoera eta kopurua azaltzen ditu, lehenik. Ondoren, parkeen arazo nagusiak azpimarratzen ditu. E.M./Erredakzioa Hiri eta herrien bizigarritasuna neurtzeko adierazle garrantzitsua da horiek parke eta lorategiei eskaintzen dieten azalera. Euskal Herrian, oro har, ez gaude kexatzeko moduan. Hala eta guztiz ere, ez litzateke txarra izango «parkearen kultura» zertxobait gehiago hedatzea horien erabiltzaileen artean. Hiri edo herrigunetik urrundu gabe naturarekin topo egiteko aukera ezin hobea eskaintzen dute parke eta lorategiek. Bizi kalitatea neurtzeko irizpidea da, bestalde, herritar bakoitzari dagokion berdegune kopurua. Elkargune bikaina ere badira parkeak, kale arteko zarata eta keak ahaztu eta aisialdirako gune apartak. Eta ondo baino hobeto dakite hori ezinbestean edota hala erabakita uda herritik edo hiritik irten gabe eman behar dutenek, uda partean inoiz ez bezala estimatzen baita parkeek eskaintzen duten babes natural eta freskagarria. Parke kontuan, ondo Garai batean merkatuan saltzerik ez zegoen metro koadroa alferrik galdutako lursaila zela uste bazen ere, azken urteotan areagotu egin da ustez alferrikakoak diren berdeguneen balio soziala. Parke eta lorategiak ondare garrantzitsua dira, ezinbesteko ekipamendua herritarren beharretara egokitu nahi duen edozein herrirentzat. Ez da hori, haatik, gizartearen aldaketak parke eta lorategien gozamenean eragin duen aldaketa bakarra. Garai batean, jauregi eta etxe handiei lotutako apaingarriak ziren gehienbat parkeak, eta nahiko murritza zen 'parke publiko' kontzeptuak hartzen zuen eremua. Alderantzizkoa gertatzen da gaur egun, eta lehen mailako ondare publiko bilakatu dira belarrez, zuhaitzez eta lorez estalitako metro koadro horiek. Hori dela eta, aparteko ahalegina egin dute administrazioek herri eta hiriak parkez hornitzen, askoren ustez behar baino txikiagoa bada ere. Eta, parke kontuan, Hego Euskal Herrian ez gabiltza, oro har, gaizki. Herriz herri aurki daitezkeen parke eta lorategiak zenbaezinak direnez, hiriburuetakoei erreparatu diegu soilik, eta ariketa hori egitea nahikoa izan da espainiar Estatuan berdegunerik bikainenak dituen hiria hementxe dugula jakiteko. Sailkapen guztien arabera, Iruñea da parke azalera handienetakoa duen hiria. Udalerriak 22 kilometro koadro baditu, horietako hiru parkeek hartzen dute. Biztanlegoa kontuan izanik, 17 metro koadroko parke zatia dagokio iruindar bakoitzari. Nafarroako Unibertsitate Publikoaren inguruan egindakoa da handiena (800.000 m2 ditu), eta erdigunean bertan dagoen Gotorlekuaren ingurukoa dator ondoren, ia 300.000 m2-rekin, parke guztiz erraldoia hiri baten erdi-erdian egoteko. Gasteizko parke eta lorategiek ere izen handia lortu dute, eta hiriaren ezaugarri bilakatu dira. Bi abagunez baliatzen da Gasteiz hiri berde-berdea dela azpimarratzerakoan. Erdigunean eta hortik gertu dauden auzoetako parke eta lorategi ederrak gutxietsi gabe -ia 200.000 m2-ko azalera dute horiek- milaka metro koadro eransten diote guztizko berdegune azalerari Eraztun Berdea osatzen duten parkeek. Ezin esan horiek parke urbanoak direnik, hirian beharrean horren inguruan baitaude, baina altxor natural paregabea dute gazteiztarrek eta, oro har, arabarrek, Zabalgana, Salburua, Armentia eta Olarizu parkeetan. Kopuru xumeagoekin konformatu behar Donostia, nahiz eta Gipuzkoako hiriburua izan, Iruñearen ondotik, hirigunean bertan parke azalera handiena duen udalerria, ia 400.000 m2-rekin. Gasteizek bezala, bestalde, hirian bertan ez dauden parkeak ere baditu Donostiak, horietan interesgarriena Nafarroan egon arren Donostia den Artikutzakoa, egun pasa joateko egunkaria irakurtzera jaisteko baino egokiagoa. Hiritik oso gertu egon arren, tankera basatiari eusten dion parkea da Ulia mendikoa ere. Bilbo, hiribururik jendetsuena izanik, gainerakoen atzetik dago parke kontutan, nahiz eta hobera egin egoerak azken urteotan. Nahiko berriak dira oraindik Bilbo berdez zipriztindu duten Etxebarria, Amezola edota Abusuko parke zabalak. Daturen bat ematekotan, hona hemen 1998koa. Orduko kalkuluen arabera, 193.000 m2 parke baino ez zituen Bilbok, eta horietako %10 baino ez zegoen erdigunean. Zaindu beharrekoak Milioikada politak utzi ohi dituzte urtero udalek dauzkaten parkeak mantentzen eta berriak sortzen. Baita parkeei batere begirunerik ez dietenek eragindako kalteak konpontzen ere. Bilbon, esaterako, 300.000 landare landatzen dira urtero. Ezinbesteko berrikuntzaren eta sasoi aldaketaren ondorio da landaketaren zati handi bat, baina beste asko eta asko jendeak lapurtzen eta zapuzten dituen landareak ordezkatzeko sartu ohi da. Ahalegin horiei parkeetan diharduten lorezainen -100 inguru hiriburuetan- edota zaintzaileen zeregina gehitu behar zaie. Zaintzaileei dagokienez, behar-beharrezkoa izan arren ez daude asko. Bilbon saioa egin zuten duela pare bat urte, baina jendeak ez omen zien jaramon handirik egiten. Gasteizen Eraztun Berdean baino ez dabiltza udalak dituen hiru «praka berdedun» zaintzaileak, eta Donostian Kristina Enea da gaur egun zaintzaile iraunkorra duen parke bakarra. Hala ere, egotekotan izango lukete zer zaindu, parke eta lorategiez arduratzen diren guztiak bat datoz eta jendearen portaera desegokia azpimarratzerakoan. Guztiz normala omen da belarra zapuztea eta loreak lapurtzea, zuhaitzak kaltetzea edota animaliak izutzea, zaborra botatzea eta txakurra libre uztea. Berde-berde nahi ditugu gure herriak, baina horretarako nekerik hartu gabe...