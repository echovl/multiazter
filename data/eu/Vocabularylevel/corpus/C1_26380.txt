Docutec Soldadore batek bezala Prostituzioari buruzko iritzi artikulua. Alemanian legeztatzeko asmoa dute, horren inguruan iritzi aldekoa, baina kritikoa, ematen dute egileak. AINHOA LODOSO Gauza gutxi dira denboraren poderioz aldatzen ez direnak, eta horietako bat da prostituzioa, norbere gorputza saltzea sos batzuen truke. Gizakiaren existentziarekin batera sortutakoa, eta esaten dutenez, munduko lanbiderik zaharrena. Plazerraren salerosketan aritzea ez dakit antigoaletik datorren zerbait den edo ez; aspaldikoa izateak ez dio balio erantsirik ematen, ezta gutxiago ere. Gizakia bera bezain zaharra izateak ez die abantaila handirik ekarri lanbide honetan aritzen direnei. Munduak, gizarteak aurrera egin du arlo guztietan, baina prostituten lanbideak ez du aurrerapen nabarmenik izan. Urte asko dituen lanbidea bada ere, inori ez diot entzun oraindik zein jardunbide erakargarria den esaten. Bere lanbideaz harro dagoela esaten duen emagaldurik ez dut uste egongo denik, ezta hankak ireki eta agure elder-jario baten zakil ziztrina bere gorputzaren txokorik intimoenean sentitzea gogoko duenik esaten duenik ere, eta berriz aukeratzekotan, dudarik egin gabe emagaldua izatea nahiko lukeela dioenik. Sexu salerosketaren kontua fribolitate handiz erabili izan dugu beti. Ahaztu egiten zaigu bere gorputza saltzea erabakitzen duenak, beste erremediorik ez daukalako egiten duela ia beti, drogaren putzu beltzean sartuta dagoelako edo munduaren alde ilunean jaiotzea tokatu zaiolako eta bizimoduaren alde petrala bakarrik ezagutzen duelako. Duintasuna zer den ez dakien pertsonaz beteriko lanbidea da, eta horregatik, txalogarriak iruditzen zaizkit lanbide honetan aritzen direnen aldeko ekimenak, Alemanian, prostituten egoera arautzeko egin duten lege proposamena bezalako egitasmoak, esate baterako. Soldadore batek seguritate soziala daukan bezala, sexu salerosketan aritzen direnek ere eskubide berak izango dituzte legeak aurrera egiten badu Alemaniako parlamentuan. Lan kontratua sinatuko dute, eta ordaintzerik nahi ez duen bezeroa adostutakoa betetzera behartuta egongo da legez. Inoren babesik ez duten langile hauentzat berebiziko garrantzia dauka langabezian geratuz gero ordainsaria jasotzeko eskubidea izatea, gaixorik jarriz gero "baja" hartu ahal izatea, eta egunen batean, bezeroen sexu egarri lizuna asetzeko gai ez direnean, jubilatu eta pentsioa jasotzeko eskubidea edukitzea.