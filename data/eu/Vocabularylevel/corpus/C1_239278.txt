Docutec Sauna eta bainu turkiarra Funtsezkoa da nola funtzionatzen duten jakitea, ahalik eta probetxurik handiena ateratzeko eta arriskuak saihesteko. Dela berotasun lehorra saunan, dela berotasun hezea bainu turkiarrean, bi-bietan tenperatura berdintsua dago, helburua transpiratzea izaki. Egun ez dago horiek gabeko gimnasio edo bainuetxerik, baina asmakuntza hori ez da atzo goizekoa. Beroa terapia gisa antzina-antzinatik erabili izan da: maiek, aztekek, greziar eta erromatarrek, turkiarrez gainera noski, lurrunezko bainuak eguneroko bizitzan zerabiltzaten eta tradizio horri eutsi diote hainbat herrialdek. Finlandian, adibidez, sauna bizi-filosofiatzat hartzen da, eta etxe gutxi daude saunarik gabe ez dutenak. Bai bainu turkiarrak (hammam), bai saunak ere, biek ere izaten dituzte osasunean eta larruazalean eragin mesedegarriak. Maiztasun jakin batez erabiltzeak organismoaren desorekak, gaitzak eta gaixotasunak prebenitzeko balio dute. Bi bainu horietan helburu terapeutiko edota higienikoak erdiesteko, hotza eta beroa tartekatzen dira, baina modu desberdinean egiten dute: saunan berotasun bizi eta lehorra jasaten da, eta bainu turkiarrean tenperatura ez da horren handia, baina hezetasuna dezente handiagoa da; horren ondorioz, eta dirudienaz beste aldera, saunan bainu turkiarrean baino izerdi gehiago ateratzen da. Horren zergatia gorputzaren funtzionamenduak azaltzen du: kanpoko tenperatura gorputzekoa baino beroagoa bada, organismoak —bere burua freskatzeko— izerdia kanporatzen du, zabalduta dauden poroetatik likidoa atereaz; horrela, organismoari berotasuna erauzi eta gorputza freskatu egiten da. Giroko hezetasunak —bainu turkiarrean gertatzen den bezala— larruazal osoa estaltzen badu izerdirik ez da kanporatzen, freskatze eginkizun hori bainuko ur-lurrunak betetzen duelako. Sauna Saunan berotasun lehorra (80ºC - 100ºC) dago, eta hezetasun erlatiboa %15era ozta-ozta iristen da. Saioak egurrezko gela hermetikoetan hartzen dira; bertan, hainbat altueratan, egurrezko aulkiak daude (zenbat eta gorago, hainbat eta beroago), atseden hartzeko. Berariazko ontzietan hondardun ez diren harriak berotu behar dira; erresistentzia elektrikoen bitartez lortzen da berotasuna. Onurak: Sistema kardiobaskularra eragiten du. Tenperatura handiaren eraginez metabolismo muskularra areagotu eta bihotza indartu egiten da, kapilarrak dilatatu eta bihotz erritmoa azkartzen duelako beroak. Toxinak suntsitzen ditu. Poroak zabaldu eta larruazaletik orbanak ezabatzen laguntzen du. Izerditzeari esker, organismoak "hondakinak" suntsitzen ditu; hala nola, metal astunak (beruna, merkurioa, zinka, nikela, kadmioa, etc.), alkohola, nikotina eta sodioa. Arnasketa hobetzen du. Arnasketa-bideak garbitzen laguntzen du. Bronkioetan egon daitekeen mukia bigundu egiten du. Katarroa izatekotan, saio bat egin ondoren hobekuntza handia nabaritzen da. Frogatua dagoenez, biriketako estaltze-gaixotasunak nozitzen dituzten pazienteak behin-behineko hobekuntza izaten dute. Junturetako gaitzak arintzen ditu. Gorputza berotu, zirkulazioa arindu, endorfinak igorri eta zurrun dauden junturak berotzeari esker, mina eta molestiak arindu egiten dira. Gorputza, bero dagoela, minaren aurrean sentsibilitate gutxiago agertzen du. Sistema lokomotorean eta egoera psikoemozionalean eragin mesedegarria du, min artritikoa arintzeaz gainera. Bestelako tratamendu terapeutiko eta estetikoak hartzeko prestatzen du gorputza. Sauna hartu ondoren, larruazalaren eta muskuluen egoera egoki-egokian daude masajea edota hainbat produktu aplikatuz jaso beharreko tratamenduak (zelulitisa, gizentasuna, larruazala sakon hidratatzea, etc) hartzeko. Beste aplikazio zenbait. Ariketa egin ondoren muskuluak eta organismoa suspertzen laguntzen du, zelulitisa eta adipositateak ezabatzen laguntzen du. Okerdurak, neuralgiak, muskulu-espasmoak, junturen zurruntasuna eta hezur-muskuluen gaitzetan, oro har, mesedegarri gertatzen da sauna. Bainu turkiarra Bainu turkiarra, lurrun-bainua edo hammam (bainua, arabieraz) duela milaka urte praktikatzen da. Berotasun hezeko bainuotako tenperatura ez da beti berbera: lurrean 20ºC - 25ºC egiten du, metro eta erdian 40ºC inguru eta buruaren altueran 50ºC. Hezetasuna %99koa denez, bainu turkiarrak berezkoa duen "lainoak" betetzen du dena. Leku horietan, hormetan dauden erradiadore eta hodietan barrena doan ur beroak sortzen du beroa. Onurak: Organismoak hartu duen berotasunaren eraginez, funtzio metabolikoak azkartu egiten ditu: arnasketa areagotu, odol zirkulazioa arindu, nerbio eta hormona-sistemak bizkortu... horrek guztiak osasunaren hobekuntza orokorra ekartzen du. Ehunen oxigenazio eta suspertze handiagoa eragiten du. Larruazalaren zahartze prozedura mantsotu egiten du. Lurrunak poroen zabaltze orekatua eta izerditze ugaria eragiten du: horrek, toxinak eta zikinkeriak kanporatzez gainera, odol zirkulazioa bizkortzen du. Larruazaleko poroak zabaltzeari esker, lurruna bertan sartu eta sakoneko garbitze iraunkorra egiten du, eta epidermisa leun-leun uzten du. Ikuspegi terapeutikotik, bainu turkiarrak arnasketa-bideak hezetu egiten ditu eta, katarroa dagoenean (eztula, marranta, etc.) espektoratzaile eraginkorra izateaz gainera, bronkitisaren, sinusitisaren eta antzeko beste hainbat gaitzen kontrako eragile da. Biriken eta bronkio-sistema osoaren gaitasuna hobetzen da. Emakumearen genitalak (bulba eta bagina) garbitzea eta bagina-isuriaren jariatzea errazten du. Dismenorrea edo menstruazio-mina berotasunak arintzen du. Nerbio-sistema erlaxatzen duenez, estresa, antsietatea, depresioak eta antzeko gaitzak jasaten dituzten pazienteentzat biziki mesedegarria gertatzen da. Aknea nozitzen duten nerabeentzat eta gizaseme helduentzat ere onuragarria da, bizarra kentzea errazten duelako, larruazala leuntzen baitu. Organismoarentzat ez da sauna bezain estresagarria, "lainoak" eragiten duen efektu psikologikoa gorabehera. Sauna eta bainu turkiarrean hartu beharreko neurriak Gorputzak nozitzen duen tenperatura biziaren ondorioz, taupaden erritmoa bikoiztu egiten da, minutuko 70etatik 140etaraino. Horregatik, hain zuzen, sauna eta bainu turkiarra ez dira egokiak pertsona zahar, haurdun dauden emakume eta osasun arazoak (hipertentsioa, kardiopatiak, etc) dituztenentzat. Arteria-presio edo barizeak dituztenentzat ere ez dira gomendatzeko modukoak. Dermatitisak edo basodilatazio gaitzak pairatzen dituenak ere ez du egokia sauna edo bainu turkiarra. Era berean, bronkioetako gaixotasun larria, epilepsia, anorexia edo giltzurrunetako kolikoak nozitu dituztenek ere saihets egin beharko diete.