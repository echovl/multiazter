Docutec Euskara kaxkarraren alde Hauxe da Urzelairen kezka: zenbat hiztun ez ote ditugu galtzen euskara on eta txukuna egin beharreko diskurtso gaizki zabalduen ondorioz. Euskara kaxkarraren alde, edohitz egin dezagun kiroltasunez  Aspaldi honetan geroz eta gehiago entzuten dugu kirolari izateko ez dagoela txapeldun izan beharrik, kirola egitea dela kontua eta helburua. Horrelako zerbait iruditzen zait behar dugula euskararen inguruan ere. Lau hitz dakizkienak, txapeldun izateko premiarik gabe, lau horiek lotsarik gabe erabil ditzan lortu behar dugula, alegia. Beste hainbesteren artean, gakoetako bat hor dagoela iruditzen zait. Ez dut hitzik txikiena gaizki egin nahi euskara txukun eta egokiaren alde lanean ari den inoren aurka, inolaz ere. Eta oso bereziki, garbi utzi nahi nuke erabat txalogarria iruditzen zaidala azkenaldi honetan Joxerra Garzia, Andoni Egaña eta Kike Amonarriz bultzatzen ari diren bidea. Baina hori garbi utzi ondoren, hauxe da nire kezka: zenbat hiztun ez ote ditugu galtzen euskara on eta txukuna egin beharreko diskurtso gaizki zabalduen ondorioz. Izan ere, gauza bat da mezu igorleak lortu nahi duen emaitza eta, sarriegitan, oso bestelakoa hartzaileari iristen zaiona edo hark bereganatzen duena. Oso kontuz ibili beharko genuke kalitatearen inguruko diskurtsoekin: noiz, nola eta noren aurrean ari garen. Inolako zalantzarik gabe zorrotz jokatu beharko da zorrotz jokatu beharrekoekin. Bide egokiak jarri behar ditugu bai gure haurrek eta bai euskara ikasteko erabakia hartzen duten guztiek euskara txukuna beregana dezaten, baina ezin dugu etengabean aritu gazteen eta jendearen euskara kaxkarraz purrustaka. Garbi utzi beharko genuke garrantzitsuena gazteek edo dena delakoek euskaraz hitz egitea dela, dakienak dakiena, eta gazteek edo dena delako horiek euskara kaxkarra egiten badute beraiek dutela errurik gutxien. Hainbeste urtez irakasle izan naizelako-edo, oso sarritan egiten dut topo garai bateko ikasleekin, eta nirekin hitz egiterakoan, egundoko ahalegina eginez, dit/nau, zaitut/dizut, duzu/duzula/duzun arteko zalantzen lotsaz sufritzen ikusten ditut, eta eskubiderik ez dagoela iruditzen zait: horraino iristeko egin behar izan dituzten lanak egin ondoren, zer dela-eta lotsatu behar dute inoren aurrean. Norbait lotsatzekotan, euskara ikasten inoiz ordu laurden bat eman ez duten eta bihotza abertzaletasun jatorrez blai gaztelania ozenean lasai demonio hitz egiten duten horiek lotsatu beharko lukete gure ikasleen ordez. Aukera suertatzen denean, lasai asko bota ohi ditugu gure ingeles barregarrian bururatzen zaizkigun hitz apurrak bertakoek laurdenik ere ulertzen ez digutela-eta haien erreflexu faltaz kexati. Euskararen erabilerarako eta zabalkunderako guztiz mesedegarri litzatekeelakoan nago, atzerriko hizkuntzetan dugun lasaitasun, axolagabekeria edo ausardia horrekin hitz egiteko giroa lortuko bagenu euskara ikasten ari direnen inguruan. Hainbat trakeskeria aireratuko lirateke, baina ez zait iruditzen horrelako trakeskeriak direnik euskara kutsatzen dutenak. Nolabait, euskara ofizio, ogibide, lan-tresna edo horrelako zerbait dugunok gara aitzakia gutxi eta ahalegin handia egin beharko genukeenak ahalik eta urik elikagarriena isurtzeko gure iturrietatik, izan ere ur hori baita, nire uste apalean, euskara kutsatzen edo indartzen duena. Esandako guztiaren haritik, adibide esanguratsu gisa, izen handiak izateagatik duten oihartzunagatik soilik, kritika zale zorrotzusteko bat edo bestek EAEko lehendakariaren edo Realekoaren euskara arbuiatzeko erabilitako tonua aipatu nahi nuke kalitatea bultzatzeko bide oker horietako baten adierazgarri. Zergatik jasotzen du hain kritika gutxi, esate baterako, hainbat politikarik edo Realeko bigarrenak gaztelania hutsez aritzen direnean, eta, aldiz, hainbeste zirikada haiek biek beren euskarazko ahaleginean akatsak egiten dituztenean? Bide egokia al da horiek edo horien moduko maila dutenek geroz eta euskara gehiago erabil dezaten jendaurreko nahiz lagunarteko agerraldietan? EGA atera arte itxaron behar al dute jendaurrean hitz egiteko? Nolanahi ere ez dut esan gabe utzi nahi benetan eredugarriak beste batzuk iruditzen zaizkidala: bere patrikatik eta inoren esker handirik gabe, orain arte eta, nonbait, oso bereziki, aurrerantzean HABE eta enparauei «esker» lau txanponeko dirulaguntza jasotzeko bost duroko azterketak gainditu beharko dituztenak; gainera, zertarako eta lau xemaiko saiatu ez den euskaldun zaharraren aurrean lotsaz hitz egin behar izateko. Nire txalorik handiena kinka horretan saiatzen diren guztientzat. Ez dut luzatu nahi, baina, bestaldeko muturretik bada ere, aurreko lotsa horrekin zerikusi handi samarra duen beste sentimendu edo lotsa guztiz mingarria ere ekarri nahi nuke lerro hauetara. Euskara batua indartu zen garaian besteak beste, eta lorpen miresgarri ugarirekin batera sekulako kalea egin genuen esparru garrantzitsu batekin: euskaldun alfabetatu izateko berandu samar zuten haiekin. Bihotza urratzen zitzaidan, barnetegietako ikastaroetan, ikasle saiatu bat herriko adineko batekin hizketan ari zela ikusi eta, behin baino gehiagotan, adinekoaren ahotik zera entzutean: «zuek bai, zuek, euskara ederra eta garbia!». Han geunden irakasle guztiok batera baino euskara indartsuagoa zuen hura bere euskararekin lotsatuta, alajaina!; noren aurrean, gainera, eta are lotsatuago zegoen euskaldun berri saiatuaren aurrean. A ze bi lotsa lotsagarri aurrez aurre, handik edo hemendik, gehiago edo gutxiago, horren ardura eta erantzukizuna dugun guztiontzat.