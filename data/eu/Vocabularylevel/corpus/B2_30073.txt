Docutec «Gaurko Zuzenbidean gizona subjektua da; emakumea, objektua» Maria Angeles Barrere Unzueta EHUko Zuzenbide fakultateko irakaslea da, baita emakumeen aurkako diskriminazio gaietan aditua ere. Barrerek azaldu du diskriminazio positiboa beharrezkoa dela emakumeen aurkako biolentziari aurre egiteko. Maria Angeles Barrere Unzueta EHUko Zuzenbide fakultateko irakaslea da, baita emakumeen aurkako diskriminazio gaietan aditua ere. Bere bulegoan hartu gaitu legeen diskriminazio positiboaz mintzatzeko. «Diskriminazio positiboa» esaera azken egunetan sarritan entzun dugu, Espainiako Gobernuak eta Botere Judizialak pitzarazi duten eztabaidagatik. Baliteke emakumeen aurkako biolentziaren gaineko legea onartzea. Maria Angeles Barrerek azaldu du diskriminazio positiboa beharrezkoa dela emakumeen aurkako biolentziari eta diskriminazioari aurre egiteko. Halaber, kontzientzia hartzearen garrantzia nabarmendu du. Bere hitzetan, «Zuzenbide modernoa gizonezko zuriek egina eta berentzat egina» dagoela adierazi du. ­ Azken egunetan «diskriminazio positiboa» esaera sarritan entzuten ari gara. Zer esan nahi du? Ekintza positibo bat adierazteko esaera da. Gaitzespena sortzen du gizon batzuen artean, legearen akzio positiboak berengan eraginik ez duelako. ­ Beraz, legeek diskriminazio positiboa susta dezakete? Bai, noski. Diskriminazio positiboak emakumeen egoera kontuan hartzen du, eta beren diskriminazioari aurre egiteko tresnak eta estrategiak abian jartzen ditu. ­ Abian jarri da noizbait Euskal Herrian diskriminazio positiboa sustatzen duen legerik? Orain Espainiako Berdintasunerako Lege Proiektuak tramite parlamentarioak gainditu beharko ditu. Ñabardura bat egitea nahiko nuke: «diskriminazio positiboa» esaera okerra eta iruzurtia da. Baita hizkuntzaren esaera ideologiko bat ere, nabarmentzen duelako legearen akzio positiboak eragiten ez duen taldea, kasu honetan, gizonen kolektiboa. Horregatik, «desberdintze positiboa» esaera erabili behar genuke. Ezin dira maila berean jarri gizonen artean gerta daitezkeen diskriminazioak eta gizonen eta emakumeen artekoak. Izan ere, sexu biek gizartean duten estatus eta botere maila ezberdina. ­ Aipatu duzu «diskriminazio positiboa» esaera ideologikoa dela. Emakumeek sufritzen duten diskriminazioa ere ideologikoa da? Ez, egun emakumeek pairatzen duten diskriminazioa estrukturala da. Diskriminazio horren jatorriak bi dira nagusiki: mendekotasun historia luzea eta gizarte egiturak. Ideologikoa ere bada, baina, batez ere, estrukturala. Izan ere, gizartearen estrukturek emakumeen aurkako diskriminazioa sortzen eta sustatzen dute. Eta Zuzenbideak ere arazo hori sortu eta areagotzen du. ­ Emakumeen aldeko «diskriminazio positiboak» halabeharrez dakar gizonen diskriminazio negatiboa? Gerta daiteke gizon batzuek beren buruak kaltetuak sentitzea, baina halako legeak beharrezkoak dira gizarte egiturak aldarazteko. Sexuen artean, formalki, ezberdintasunik egiten ez duten legeek ez dute zertan gizonak eta emakumeak berdin tratatu. Izan ere, Zuzenbide modernoa pertsona eredu bati zuzendua dago: gizonezkoa, zuria eta jabeduna... ­ Legeak gizon zuri eta jabedunek egin dituztelako? Hala da. Berdintasunezko zuzenbidean gizona subjektua da eta emakumea objektua. Bai zuzenbide zibilak, bai penalak, emakumea babesa behar duen gizaki hauskortzat daukate. Legeek ez ezik, gizarteak ere ez du oraindik nahikoa kontzientzia hartu, baina gizakien artean ezberdintasunak egitea beharrezkoa da kasu batzuetan. Etxe barruan gertatzen den biolentziaren kasuan, esate baterako, biktimen %90 inguru emakumeak dira. Emakumeek sufritzen duten diskriminazioa desagertzeko balio dezake emakumeak goi mailako karguetara heltzeak? Baietz uste dut. Hala ere, badaude botere judizialera edo politikora heldu eta gizonen eskemak ezartzen dituzten emakumeak. Baina emakume kopuruak handitzeak arazoa konpontzen lagunduko du. Hau da, aldaketa kuantitatiboak aldaketa kualitatiboak ekarriko dituelakoan nago. Zein iritzi duzu politikako ordezkaritza kuoten inguruan? Printzipioz aldekoa naiz. Hala eta guztiz ere, egun Justiziaz dugun ideia erabat apurtzen du. Entzun ohi dugunez, gauzak denborak aurrera egin hala aldatuko dira, baina gero errealitatean ez da jauzi kualitatiborik ematen