Docutec Haritxelharrek jaso du saria Jean Haritxelharrek "bere bizian euskal kulturaren alde egindako lana" goratu nahi izan du Eusko Ikaskuntzak Manuel Lekuona saria euskaltzainburuari ematearekin. «Euskal kulturaren alde» egin duen lana goratzeko, Remigio Mendibururen eskultura bat emango dio euskaltzainburuari Eusko Ikaskuntzak. Jean Haritxelharrek «bere bizian euskal kulturaren alde egindako lana» goratu nahi izan du Eusko Ikaskuntzak Manuel Lekuona saria euskaltzainburuari ematearekin. Haritxelharrek, oraindik zehazteko dagoen egun batean, Remigio Mendiburuk egindako brontzezko eskultura jasoko du, Manuel Lekuona sariaren oroikur. Horrekin Eusko Ikaskuntzak «euskal kulturako pertsonalitateak onartzeko» 1983. urtetik ematen duen saria jaso dutenen zerrendan sartuko da, Jorge Oteiza, Miguel Maria Azaola, Justo Garate, Bernardo Estornes,Carlos Santamaria, Jose Maria Jimeno Jurio, Eugene Goyheneche, Jesus Atxa eta Manuel Lekuona berarekin. Eusko Ikaskuntzak saritu dion ibilbidean, 1962a mugarri bat izan zen Jean Haritxelharren bizitzan: urte horretan Baionako Euskal Museoko buru izendatu, Bordeleko unibertsitatean sartu eta euskaltzain oso izendatu zuten. 1986a arte egon zen Bordeleko unibertsitatean, eta Baionako erakustokian 1988a arte. Euskaltzaindian, berriz, euskaltzain oso izatetik, euskaltzainburuorde izatera igaro zen 1966an, eta 22 urtera euskaltzainburu izendatu zuten. Lan horretan ez dakiela noiz arte egongo den esan izan du, «pentsatzen dut orain, adin batera heldu naizenez, beharko dudala utzi». Euskaltzaindiaren barruan garai diferenteak bizi izan ditu: 50 eta 60ko hamarkadetan, Hego Euskal Herria Frankismopean zela, «Euskaltzaindia ahal zen bezala» bizi zenekoa, esaterako. Ordutik garaiak asko aldatu direla dio: «Euskal Herria euskalduntzen ari da». Egoera berri horren aurrean, Euskaltzaindiaren egitekoa «normatibizazioa» izango dela azaldu zuen duela hamar bat egun Deustuko Unibertsitatean. «Euskaltzaindiak jorratutako bide luzean gaude oraindik. Euskarak nahi badu izan beste hizkuntzen parekoa, gaurko bitarteko teknologiei lotu beharko zaie», adierazi zuen. Euskararen egoera, batez ere Iparraldean, ez bada loriagarria, «lehenik guhaurren ardura» dela uste du Haritxelharrek. «Familian ez bada euskara atxikitzen, hainbat gaizki guretzat», dio. Bere seme-alabei euskara ez irakatsi izana damu du, baina pozten da gerora ikasi dutelako; «orain ene iloba ttipiak euskaraz ari dira, bada aldaketa bat». Baikor egin du lana Haritxelharrek Euskaltzainditik. «Baikor izan naiz beti, bai ene familian zer gertatu den ikusirik, bai eskoletako egoera ikusirik. Euskara duela 50 urte baino gehiago sartu da eskoletan». Euskara irakaskuntzan murgiltzearekin urrats handiak egin direla uste du hizkuntzaren normalizazioan: «Ikastolei esker gero eta kontzientzia handiagoa bada Iparraldean eta kopuru apalenetik goititzen ari gara». Baikor, baina neurrian Iparraldean euskarak bizi duen egoera «ez da hain tragikoa» euskaltzainburuarentzat, «nahiz eta batzuek erraten didaten optimistegia naizela». Euskararen beherakada bukatu dela pentsatzen du, eta «kopurua pixka bat gehituko dela» Hala ere, ez du euskara salbatua ikusten Ipar Euskal Herrian, eta borroka horretan Demoek egiten duten lana «biziki huntsa» ulertzen du, eta alde dagoela dio: «Borroka eder bat egiten dute». Euskaraz gain, oro har euskal kulturaren inguruan hausnarketa ugari plazaratu ditu Haritxelharrek Herria aldizkarian Gehexan Pontto izengoitiarekin, 1969az geroztik. Frantses politika eta euskal giroa izan zituen ardatz, 1995ean Ponttokeriak liburuan bildu zituen moduan. Politikan ere jardun zen Jean Haritxelhar, Baigorriko auzapez izan zen. Hura dastatu eta gauzak nola ziren ikusirik, «ez zuela balio»pentsatu zuen, «hobe nuela ene lanean segitzea». Haatik, euskararen eta politikaren bidea bereizi nahi izan ditu 2004ko Manuel Lekuona saridunak.   Biografia > 1923an jaio zen Baigorrin, eta egun Miarritzen bizi da. > Okzitaniako Tolosako Unibertsitatean eta Parisko Sorbonan ikasi zuen. > Bordeleko unibertsitatean gaztelania, euskara eta euskal literaturako irakaslea izan zen. > 1962an euskaltzain oso izendatu zuten, eta urte askoan euskaltzain buru orde izan ondoren, 1988an euskaltzainburu hautatu zuten. > Baionako euskal museoko zuzendari izan zen 1962tik 1988ra. > Baionako auzapeza izan zen. > 'Martin Larralde Bordachuri, le poéte galérien' (Gure Herria, 1963), 'Le pete souletin Pierre Topet-Etchahun (Societe des Amis du Musee Basque, 1969), 'L'oeuvre poétique de Pierre Topet-Etchaun' (Ellacuria, 1970), 'Etre basque', (Privat, 1986), 'Hommage au Musée Basque' (Societe des Amis du Musee Basque, 1989) eta 'Ponttokeriak' (Elkar, 1995) liburuak idatzi eta argitaratu ditu.