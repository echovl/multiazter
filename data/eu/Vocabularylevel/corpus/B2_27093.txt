Docutec «Inork behartu gabe erabaki dugu denok berdin janztea» Modari buruzko jardunaldietako adituak gaurko joera nagusiaren berri ematen ditu elkarrizketa honetan. E.J. / Erredakzioa Montserrat Herrero, Nafarroako Unibertsitateko Filosofia irakaslea: «Inork behartu gabe erabaki dugu denok berdin janztea» Zerk eragiten duela hiri-modan esango zenuke? Bizitzako usadio eta ohiturek. Ez da gauza bera burokrazia nagusi den hiri batean lan egitea edo nekazaritza nahiz industri hiri batean egitea; ezta ere bizitza kultural eta sozial garrantzitsua duen hiri batean nahiz ia ezer ere gertatzen ez den batean bizitzea. Iruñeko gau jai-giroak, adibidez, ez du zerikusirik Bartzelona edo Madrilgoarekin, estilo erabat ezberdinak dira. Rafael Alvirak Análisis filosófico de la moda artikuluan dioen bezala, gizakia besteekin elkarrizketan jarduteko janzten da, fenomeno soziala da, eta horregatik gertatzen da, batez ere, hirietan. Zeure agertzeko erak hasten du zure besteekiko elkarrizketa, eta hitz egin ahal izateko antzekoak izan behar dute hizlariek neurri batean. Egia da, dena dela, pertsona bakoitza ezberdina dela, eta beti saiatuko dela ezberdintasun puntu hori aurkitzen. «Agertu eta ezkutatu», «berdindu eta urrundu» aukera horiek eskaintzen ditu janzteak, modak, eta oinarrizkoa da besteekin dugun harremanaren giza neurria aurkitzeko. Neurri egokirik eskainiko ez lukeen moda deshumanizatzailea izango litzateke. Hiria neurri horren figura da, eta hirietan elkarrizketa hasteko dauden era ezberdinek janzkeraren modulazioan eragin zuzena dute. Gero eta antzeratsuago janzten omen gara. Inork behartu gabe erabaki dugu denok berdin janztea. Ez al da beldurgarria? Estereotipoak modan daude, eta hori imaginazio pertsonalaren falta da, hein handi batean. Irudiaren gizartearen errua ere bada; irudia klitxe bezala kontuan hartuta, betiere. Horrek sortzen duen homogeotasunak zerikusia du egungo gizakia estereotipo errepikatzaile bihurtu izanarekin, baita gure garaiko joerarekin ere. Irudi baten izaera sinbolikoa bere trukagarritasunaren esentzia da. Klitxea, berriz, nahi bezala alda liteke, ez du inolako erlaziorik zentzuarekin, mundu naturalarekin, alegia. Modaren munduak arrisku hori du eta guk ere bai. Zertan eragiten du pertsonalitateak modan eta modak pertsonalitatean? Modak duen funtzio nagusia identitate eskaintza aurkeztea da. M. Rivièreren Lo cursi y el poder de la moda liburuak dioenez, moda niaren supermerkatu baten antzekoa da, eta look ezberdinak sortzea identitatearen teknologia besterik ez da. Identitatea nire momentuko nahiak eta supermerkatuak eskaintzen dizkidan tipo sozialen arteko egokitzapena litzateke; eta, ondorioz, egun batean erromantikoz joango nintzateke, hurrengoan hippyz, hurrengoan emagalduz etab. Supermerkatuko jabeek erabakitzen dituzte nire identitate posibilitateak. Baina horrek ez du normalean nire historia pertsonalarekin zerikusirik; eta, are gehiago, historia hori estali egiten du (nire begien aurrean ere). Modak pertsonalitate propioaren erabilera utilitarista egitea ahalbidetzen du. Identitatearen sustantzia itxurakerian oinarritu ohi da. Identitatearen kanpo osagaietako bat da, baina bertan geure burua ikusten dugu, eta hortik kanpo errefusatu egiten gaituztela sentitzen dugu. Identitatea, beraz, gugandik kanpo eratzen da. Norberak ez al du erabaki-ahalmenik? Besteek zenbat eta gehiago begiratu, orduan eta aukera gutxiago dugu geure buruari begiratzeko. Besteen begiek geure historiaren protagonista garela ahanztarazten digute. Ezin dugu geure burua geure mozorrotik bereizi. Bada, hala ere, identitate pertsonala eratu ahal izateko barne bide bat, eta norbere izena argiztatzean oinarritzen da bide hori: modak identitatea adierazten du, baina ez du berak osatzen.