Docutec Gizakien heren bat miserian bizi da Hiriburuetan mila milioi pertsona inguru miserian bizi dira. Datu bat: Bangkokeko auzo pobreetan, gutxieneko bizi baldintzak falta dira; etxe gehienetan, ordea, telebistak, hozkailuak, eskuko telefono... daude. Mila milioi pertsona inguru, hots, hiriburuetan bizi diren gizakien %32, auzo pobreetan bizi dira. Nazio Batuen Erakundeko Gizakien Asentamenduentzako Zentroak (Habitat) argitara eman duen txostenaren arabera, azken zazpi urteotan miseria gorrian bizi diren hirietako biztanleen kopurua bikoiztu egin da, eta, datozen 30 urteetan berriz ere kopuru hori bikoiztu egingo da, hiri handien inguruko eremu pobreetan etenik gabeko hazkundea gertatzen ari da-eta. Egoera horren banaketa geografikoari dagokionez, pobreziarik larriena pairatzen duten eremuetan biltzen da auzo andeatu kopururik handiena, hala nola Saharatik hegoaldera dauden herrialdeetan, Asian eta Latinoamerikan, zeinetan biztanleen %50 inguru auzo pobreetan bizi dira. Baina miseria ez da garapenaren bidean dauden lurraldeen esklusiba. Herri aberatsenetan ere, gehienbat aberastasun handiena biltzen duten hiri handienetan, biztanleen %6 pobrezian bizi dira. Pobrezia hirietara joaten ari da, hirietara bertaratzen direlako nekazaritza eremuetako pobreak eta immigranteak. Fenomenoa ez da kasualitatez gertatzen, izan ere, hiriak dira aberastasunaren irudi eta norbanakoaren garapenerako eta bizirauteko aukera guztien gotorleku gisa agertzen direnak, gehienbat liberalismoaren propagandaren ondorioz. Baina hiriek ezin diote biztanle hazkunde izugarri horri erantzun, eta bertako argi, zarata eta luxuaren itzalean, pobreziaren eta berdintasun ezaren okerrena biltzen duten txabolez eginiko auzoak sortzen dira. NBEk herrietatik hirietara dagoen mugimendua gelditu behar dela dio, eta horretarako bizi baldintzak hobetzeko konpromisoak eskatzen ditu, Milurtekoaren Helburuen Deklarazioan esandakoaren haritik. Baina helburu hori lortzeko deklarazioak baino gehiago ekintzak behar dira, eta, kide diren estatu boteretsuenek politika neoliberalaren defentsa sutsua egiten duten bitartean, ez dirudi NBEk bide hori jorratzeko ahalmena duenik. Finean, neoliberalismoak bultzatzen duen kontsumismoaren paradisu bilakatu dira hiriak, herri txikiak eta nekazaritza eremuak, errentagarriak ez direlakoan, abandonatu diren neurri berean. Habitat zentroak aipatzen duen adibide batek ondo baino hobeto azaltzen du politika horrek sortutako egoera paradoxikoa: Bangkokeko auzo pobreetan, gutxieneko bizi baldintzak falta dira; etxe gehienetan, ordea, telebistak, hozkailuak, eta garbigailuak daude, eta telefono mugikorren batez bestekoa pertsonako 1,5 da.