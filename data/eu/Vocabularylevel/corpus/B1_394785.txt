Docutec Internet eta gazteak, "Messengerrean ez baldin bazaude, out zaude" Gaur egun, 12 eta 17 urte bitarteko gaztetxo gehienak digitalki alfabetatuak dira. Internet aise maneiatzen duten tresna da -normalean gurasoek baino askoz errazago- eta, batez ere, messengerrean aritzeko erabiltzen dute. Guraso eta hezitzaileentzat kontrolatzen zaila den mundua da hori. Gazteak eta Internet. Egunotan banaezineko binomioa da hori. Haurrak sei urterako hasten dira sarean trebatzen eta, ondorioz, Internet azkar bihurtzen da aise maneiatzen duten tresna. Hori, dagoeneko, errealitate bat da. Haur eta gazte gehienak digitalki alfabetatuak daude eta Internet eguneroko errealitatea da haientzat. Kasu askotan, gainera, beren gurasoek edo hezitzaileek baino hobeto ezagutzen eta maneiatzen dute sarea eta, horrek, beldurrak eta galderak sortzen ditu. Zer egiten dute gazteek Interneten? Mugak behar al dira? Matxalen Garmendia, Leioako Gizarte eta Komunikazio Zientzien Fakultateko irakaslea, gai horren gainean aritu da Miramarren, Euskal Herriko Unibertsitateko udako ikastaroetan. Azken urteotan Europar Batasunean zenbait politika jarri dira martxan Interneten gazteen segurtasuna ziurtatze aldera. Bide horretan, joan den urtean ikerketa batean parte hartu zuen Garmendiak berak eta 12-17 urte bitarteko gaztetxoekin egindako lan horren emaitzak agertu zituen Donostiako hitzaldian. Gazteak nagusiki etxean konektatzen dira Internetera. Eta etxean konexiorik ez dutenak, eskolan. Ziberkafeak azken aukera izan ohi dira. Egunean batez beste ordubete edo bi ematen dituzte sarean eta mendekotasun kasurik apenas ematen den oraindik, nahiz eta gutxi batzuk izaten diren aldian-aldian. Astean zehar ordu gehiago ematen dituzte ordenagailuan asteburuetan baino. Zergatik? Bada, asteburuetan kalean denbora gehiago ematen dutelako. Eta hortik dator aipatu ikerketaren beste ondorioetako bat: Gazteek nahiago dute kalean lagunekin ibili etxean eta bakarrik Interneten aritu baino. Noski, beti daude salbuespenak. Baina, zer egiten dute Interneten? Bada, nagusiki, messengerraren bidez beren lagunekin harremanetan egon. «Telefono mugikorraren antzeko erabilera egiten dute. Mezuak bidaltzen dizkiote elkarri; musika, jokoak eta halakoak trukatzen dituzte... messengerrarekin ez daukate saldoaren mugarik eta komunikatzeko modu azkarra eta zuzena da», agertu du Garmendiak. Lagunekin harremanetan etengabe Eta hemen dator beste ohiko galdera: Internetek kalte egiten al die gazteen arteko harremanei? Bada, bistan da ezetz. Finean, etxean daudela ere elkarrekin harremanetan egoteko modua ematen die sareak. «Kaltetu baino, lagunen arteko harremanak indartu egiten ditu messengerrak, etengabe harremanetan egoteko modua eskaintzen baitie», esan du EHUko irakasleak. Hori bai, messengerra elkarrizketa informaletarako erabiltzen dute nagusiki eta gauza serioagoetarako telefonoa erabiltzen dute. Hala ere, maiz aurrez aurre esaten ausartzen ez direna esateko baliatzen dute messengerra, hori ere aitortu dute ikerketan parte hartu duten gazteek. Eta gurasoekin harremana? Bada, Matxalen Garmendiak mahai gainean jarritako datuen arabera Internetek ez dauka eragin ezkorrik seme-alaben eta gurasoen arteko harremanean. Kasu batzuetan, eta bereziki gurasoak digitalki alfabetatuta baldin badaude, mesedetan ere izan daiteke. «Gaztetxoen trebeziak eta gurasoenak desberdinak dira sarean eta horregatik, maiz, elkarri laguntzeko modua daukate. Esaterako, gaztetxoak film bat jaitsi dezake aitarentzat eta aitak informazio zehatz bat topatzen lagun diezaioke». Egia da, hala ere, messengerrak lagunen arteko harremana indartzen duen neurrian etxekoen artekoa ahuldu dezakeela. Finean, gaztetxoak familiartean telebista ikusten egon baino nahiago izan dezake lagunekin messengerrean aritu. Eta hala gertatzen da gehienetan. Bide beretik, gazteek telebistari eta Interneti eskaintzen dioten denbora lotuta daude zuzenean. Alegia, Interneten zenbat eta denbora gehiago pasatu, orduan eta telebistan gutxiago pasatzen dute. Eta, alderantziz. Garmendiaren esanetan, «telebistak bezalaxe, Internetek ere denbora tarte hilak betetzen ditu. Hori da bere egiteko nagusia». Mundu birtualeko zigorgabetasuna Internet informazio-iturri bikaina da eta, ondorioz, oso baliagarria izan daiteke eskolako lanak egiteko orduan. Baina, gazteek apenas ikusten dioten abantailarik alderdi horretatik. «Normalean ez dute Internet informazioa topatzeko eta erabiltzen. Hori bai, gehienek ezagutzen dute `El Rincón del vago' deiturikoa eta bertatik lanak kopiatzen aritzen dira, eurek bere lan propioak egin beharrean», esan du soziologoak. Messengerra jaun eta jabe den arren, bestelako erabilerak ere badira. Esaterako, eta nagusiki 12-15 urte bitartean, jokoak jaisteko ere erabiltzen dute Internet. Eta helduagoak, 16-17 urteko ingurukoak, chat-etan ere sartzen dira. Eta, oro har, musika eta filmak jaisteko eta argazkiak tratatzeko ere erabiltzen dute sarea. Eta, noski, baita bideoak ikusteko ere. Youtubekoak, batez ere. Interneten erraz samar topa daitezke eduki bortitzak. Norbaiti lepoa nola mozten dioten erakusten duen bideo bat edo gazte bat lagunek nola jipoitzen duen erakusten duen beste bat. Sarean horrelakoak ohikoak dira eta gazteek ikusi egiten dituzte. Aipatutako ikerketan galdekatutako gazteek ez dute uste horrelakoak ikustea, alegia, irudi bortitzak ikustea, berentzat kaltegarri izan daitekeenik edo nolabaiteko eraginik izan dezakeenik. Garmendiaren ustez, etengabe irudi bortitzak ikustera ohituz gero, indarkeria gauza arrunta bailitzan hartzeko arriskua dago. Eta horrelako ekintzak salatu edo zigortu behar ote diren galdetuta gazteen erantzuna garbia da: «Mundu birtuala mundu birtuala da eta hor ez dago zigorrik edo ardurarik». Badakite, hala ere, eraso horiek mundu errealean gertatu direla, baina, «hor konpon» da darabilten leloa. Jarrera horrek, gazteen «balore ezak», ikertzaileen arreta bereziki eman du. «Mundu birtuala mundu errealaren paraleloa bailitzan bizi dute. Disoziazio bat da hori, mundu birtuala mundu errealaren parte delako eta horretan eragina daukalako». Interneten erabilerak izan ditzakeen arriskuen inguruan, berriz, oso garbi daukate zein diren arriskurik handienak eta, gazteentzat, ia bakarrak: birusak. Horiek ekiditen saiatzen dira eta bestelako arriskurik ez dute ikusten. Irainak, mehatxuak eta erasoak egon badauden arren, gazteen arabera «ordenagailuaren bidez inork ezin dizu minik eman. Horrelakoren bat jasoz gero, borratu eta kito». «Gazteen ustez benetako arriskuak mundu errealean daudenak dira, ez mundu birtualean. Arrisku horiek mundu birtualetik errealera pasatzen ez diren bitartean, beraien ustez ez da ezer gertatzen», agertu du Matxalen Garmendiak. Horrelako irainak eta mehatxuak jasaten dituztenean, ez diete ezer esaten ez gurasoei eta ez irakasleei -ez badira, behintzat, oso larriak-, Interneten aritzeko aukera kenduko dieten beldurrez. Eta, hona iritsita, nola kontrolatzen dute gurasoek seme-alabek Interneten egiten dutena? «Gurasoen kezka nagusiena Interneten ematen dute denbora da, eta ez denbora horretan egiten dutena. Ez dakite seme-alabak zertan aritzen diren eta, asko jota, denbora mugatzen diete», esan du Garmendiak. EHUko soziologoaren iritziz, zail dute guraso gehienak gazteen Interneteko erabilera kontrolatzen. «Gazteak alfabetizazio digital izugarria daukate eta ondo dakite kontrol neurriak eskasak direla. Neurri polizialak hasi dira martxan azken urteotan Europar Batasunean eta, bide beretik, behar beharrezkoak dira muga etikoak ere», bukatu du Matxalen Garmendiak.