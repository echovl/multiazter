Docutec Familia homoparentalak Familia eredu tradizionalak, hau da, aita-ama seme-alabekin, zuen nagusitasuna galdu du. Bestelako ereduak zabaltzen hasi dira: guraso bakarrekoak, seme-alabarik ez duten bikoteak, bakarrik bizitzea erabaki duten norbanakoak eta bi gizonek edo bi emakumek osaturiko familiak, familia homoparentalak deritzotenak. Azken eredu hori ez da apenas ezagutzen, ezkutuan dago, ez du onarpen sozialik, estatistika ofizialetan ere ez da ageri. Nola izendatu ere ozta-ozta jakiten da, soilik zenbait alor akademikotan, gutxitan nolanahi ere, eta gayen eta lesbianen eremuetan hasi da zabaltzen. Hala ere, era honetako familiak existitu existitzen dira. Lesbianok intseminazio artifiziala baliatzen dugu, seme-alabak adopta ditzakegu, aurretiko erlaziotik izandako seme-alabekin osatutako familia. Errealitate honek gizarteari hainbat galdera planteatzen dizkio eta, beraz, erantzun berriak ematea eskatzen du. Dudarik gabe, kezka handiena sortzen duena hauxe da: zein eragin duen haurren garapenean familia homoparentaletan hazi eta hezitzeak. Zalantza horiek, zenbait herrialdetan (AEBetan, Erresuma Batuan, Kanadan, Suedian, Belgikan) egindako ikerketek argitzen dituzte. Estatu espainolean bada ikerketa bat, Sevillako Unibertsitateak eta Madrilgo Psikologoen Elkargoak egina. Denek honako hau ondorioztatzen dute: gay eta lesbianok autoestimu handia dugula, eta beraz, guraso izateko gai garela. Gure seme-alabek ez dutela alderik familia eredu tradizionaletan hazitako haurrekin, garapen psikologikoari eta intelektualari dagokienez; nortasun garapena berdina dela. Ikaskideekiko eta lagunekiko erlazioak, berdinak direla. Eta azkenik, gurasoen orientazio sexualak ez duela eraginik seme-alaben orientazioan. Ikerketak bi diferentzia soilik nabarmentzen ditu: batetik, gay eta lesbianon haurrek hobeto onartzen dutela homosexualitatea; eta bestetik, genero rolak malguagoak dituztela. Hezkuntza arloak aurrean erronka garrantzitsua du: dibertsitatean eta aniztasunean heztea, alegia, heziketa irekia eta adeitsua afektibitatea-sexualitatea bizitzeko era guztiekiko. Helburua homosexualitatea naturaltasunez bizitzen irakastea da. Honek eskola-testuak berrikustea eskatzen du, kontenplatzen diren eredu familiarrei dagokienez; premiazkoa da eredu bakarra eskaintzetik askotariko ereduak azaltzera pasatzea, horien artean bi amak edo bi aitak osatzen duten eredu familiarra agertzea, alegia. Familia haien haurrek eskolan bizi eta ikusi behar dute bertan beraien errealitatea ere islatzen dela. Egoera honek, halaber, hezitzaileak aniztasun- eta dibertsitate-baloreez jabetu eta haurrei helaraztea eskatzen du. Eskola barruan jartzen diren adibideak ez daitezela beti izan aita-ama; ama-ama, aita-aita ereduak ere erabil daitezela, dagoeneko badirelako. Honek guztiak haurrak ezberdintasunarekiko begirunean heztea ekarriko du, eta denok irabaziko dugu, ez bakarrik guraso homosexualak dituzten haurrek.