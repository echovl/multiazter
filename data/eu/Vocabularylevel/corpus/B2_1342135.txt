Aldizkari Digitala "L'art en guerre. Frantzia, 1938-1947: Picassotik Dubuffetera" Guggenheim Bilbao Museoan L'art en guerre erakusketak Bigarren Mundu Gerraren garaiko egoera politikoa, kulturala eta historikoa aztertzen du. Picasso, Giacometti, Kandinsky, Duchamp, Dubuffet, Braque eta abarren bostehun bat artelan daude ikusgai Guggenheim Bilbao Museoan. 1938tik 1947ra Frantzian egin zen artearen ispilu dira marrazki, margo eta eskultura hauek. Nazien menpe egon ziren artistek diktadurari aurre egiten jakin zuten eta artegintzaren eraberritzeak ez zuen atzera egin. Alemaniarrek ezarritako errejimenarentzat betiko arte figuratiboak eta erlijio gaiek zuten lehentasuna. Arte tradizionalaren arauak betetzen ez zituen artegintza zokoratua izan behar zen. Beraien ideologia arriskutsuegia zen.   Picassoren Besaulki batean eseritako emakumea, 1941   Tentsio sozialik eragingo ez zuen imitaziozko arteari bakarrik egin behar zitzaion tokia museoetan. Brankusi, Paul Klee, Picasso (ezkerreko argazkian), Kandinsky, Duchamp eta abangoardiako artisten artelanak desagertuak izan ziren arte endekatuaren ereduak zirelako. Surrealismoaren eta abstrakzioaren lengoaiak ergelkeria hutsak iruditzen zitzaizkien. Surrealista batzuek New Yorkera ihes egin zuten. Max Ernst eta Joseh Steib, adibidez, atxilotuak izan ziren. Benetako artista denak, egoerarik txarrenean ere, bere ukitu estetikoa azaltzen ba omen daki. Urte haietan Frantzian bizi zirenek, bizi indarra eta irudimenaren laguntzaz, tresna edo lehengaien urritasuna gainditzen asmatu zuten. Ezkutuan gordeta bizi izan ziren eskultore eta margolari haiek arte ofizialari erronka irabazi zioten. Abangoardiako artisten ahalmen sortzailea zapuztu ezina gertatu zen. Horregatik, Jacqueline Munckek, erakusketaren komisarioak, dio nazismoa, ia Europa osoa bereganatzeko zorian egon zenean, artista gehienek gerrari gerra egiten jakin zutela. Petainen Vichy-ko gobernua eta nazien agintearen garaian, klandestinitatean bizitako marrazkilari, eskultore eta margolariek artelan interesgarriak ikusteko aukera dugu Guggenheim museoan. Magrittek eta bere lagun surrealistek margotutako lanak ipini dituzten gelan, Parisen 1938an egin zen Erakusketa Unibertsalean, ikatz-zakuak sabaitik zintzilikatuz, diseinatutako ingurune bera jarri dute Guggenheimen. César Domelaren Erliebea, 14. zk.  “L’Art en Guerre” erakusketa irailaren 3ra arte egongo da ikusgai Guggenheim museoan. Informazio gehiago, helbide honetan. Segidan, erakusketa iragartzen duen bideo laburra duzu ikusgai: Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Behin batean artistek zapalkuntzari, izuari, nor bere heriotzari aurre egiteko sortzen zuten. Gestapok Picassoren lantegia Parisen zelatatzen zuen bitartean, Charlotte Salomon kontzentrazio-esparru batean erail zuten. Haien lanei esker, haien istorioek bizirik diraute. Artea gerran, Guggenheim Bilbao Museoa. Iturria: Guggenheim Bilbao musoaren Youtubeko kanal ofiziala.