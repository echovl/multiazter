Docutec Nor-Nondik-Nora AMAGOIA IBAN /   "Nora zoaz?". Uda sasoian oso sarri entzuten den galdera da. Nonbaitera joan beharra sentitzen du jendeak, antza. Zerk sortzen du behar hori, baina? Barruak ala gizarte presioak? Bidaiaren zentzuaz eta ekarpenaz aritu dira bi bidaiari.   Ixabel Alkainek maletak prestatzeko lana eten du tarte batez. Aireportu ondoan bizi da eta aireportu ondoan elkartu da kazetariarekin, porturaino joateko. Etzi [joan den astelehenean] hartuko du hegazkina, Yemenera joateko. Aste batzuk egingo ditu han, agentzia bitartez osatu den bidaiari taldearen artzain lanak egiten. Xanti Gonzalez Pirata guztiak Hondarribian jaioak direla dio. Jo ta Ke ontzia egin, eta 17 urteko abentura bat hasi zuen familiarekin, Maddi Errazkin emaztearekin eta Urko eta Zigor semeekin. Munduari bira eman ostean, Hondarribiara itzuli ziren. Bertan bizi dira ordutik, eta bertan egin dugu hitzordua berarekin eta Ixabel Alkainekin, portuko eliza atarian.   — Biak zarete bidaiariak. Zer da bidaia zuentzat, baina? Ixabel Alkain: Bidaiatzea, niretzat, leku batean behar duzun denbora ematea da. Horretarako, baina, denbora hori eraiki egin behar duzu zure bizitzan, diru pixka batekin. Nik lan egin izan dut bizi izan naizen tokietan, neure egonaldia finantzatzeko. Hori da bidaiatzea niretzat. Gehienek ez dute, ordea, horrelako erabakirik hartzen beren bizitzetan. Bidaiak ematen dizuna ere hor dago: gutxi gorabehera jakiten duzu zer egin nahi duzun bidaia batean, baina, tartean aurkitzen dituzun pertsonak edo egoerak ere badaude, eta baliteke pentsatzen ez zenuen leku batean aurkitzea zeure burua. Turisteatzea, berriz, urtean lanetik libre daukagun hilabete horretan nonbaitera joatea eta ikustea da. Zenbaiten ustez, mapa bat hartu eta mapa horretan tantoak jartzea izaten da bidaia. Xanti Gonzalez: Nik ez dakit zer den bidaia bat egitea. Ni bizi egin izan naiz, eta punto. Bidaia, niretzat, bizitzea izan da: leku batera iritsi, lana bilatu eta lana egin; toki bakoitzera egokitu; eta lekua egin. Ixak esaten duen bezala, batzuetan oso zaila da ikustea beste lekuetan zer egin behar duzun, nola jokatu behar duzun.. Ixabel Alkain: Bai, eta kontraesan bat badago: zu joaten zara herri horietara eta oso ondo datorkie turistok uzten dugun dirua, baina turistak ere kutsadura iturri bat gara. Mendebaldarrak gara eta gurea kutsadura mota bat da, nahiz eta gu inor kutsatzeko asmoarekin ez joan. Guk bueltako txartela daukagu, eta, hemen bizitzeko eta egunero jateko dirua edukitzeaz gain, ez dakit nora demontrera joateko eta berriz desagertzeko adina dirua daukagu. Alde horretatik gara distortsionanteak. Zer nahi dugu, gainera? Hangoak astoan ibiltzen segitzea, urik gabe segitzea... Oso arraroa da hori. Horregatik, halako bidaiak egiteari utzi nion garai luze batean, nire kontraesan guztiak ispilu baten aurrean jartzen zituelako. Nirea bezalako kulturak zeuzkaten herrietara bakarrik joaten hasi nintzen. Eta New Yorkeko dorre bikiak bota zituztenetik, jende mordoak utzi egin dio Yemenera joateari eta herriak asko sumatu du hori. Kontraesan hori onartzen eta berarekin bizitzen ikasi behar dugu, eguneroko bizitzan onartzen ditugun hamaika kontraesanak onartzen ditugun moduan. Xanti Gonzalez: Gu munduko hainbat herritan egon izan gara eta —alderaketa nahi duzun bezala har ezazu— zoologiko animaliak ikusten bezalaxe jokatzen saiatu gara. Ez genuen eragin iturri izan nahi. Ezer ez ukitzen saiatu gara, nolabait esatearren. Ikusitakoak ikusi eta alde. — Turista klaseren bat nagusitzen ari al da? Ixabel Alkain: Badaude batzuk, Malaysiako mendi puntan Idiazabalgo gazta zaharra nahi dutenak. Turisteatzeko modu asko eta agentzia asko daude, baina. Xanti Gonzalez: Guk esan ohi dugu, Ixa, bidaia horiek egiten dituen jendeak materiala pilatu eta etxera bueltan ekartzen duela, behin hona etorritakoan material horrekin gozatzeko, asimilatzeko. Ixabel Alkain: Horrela da, bai. Eta, gustatu ala ez gustatu, gure eragina zein den garbi eduki behar dugu. Behin haraino joanda, ezin dugu ezer egin eragin horren aurka, munduko pertsonarik solidarioenak eta jatorrenak izanik ere. Eta guk zer nahi dugu? Emozio fuerteak, gure terrazatxotik. Xanti Gonzalez: Asegurantzarekin, gainera! Denerako asegurua egiten du jendeak, ez dadin ezer gertatu. Bestela, ez doa! Jendeak ez du ezer arriskatzen. Abentura hor non dagoen... Ixabel Alkain: Hori izaten da zailtasun handiena bidaia batean, jendearekin zaudenean: taldeari psikologikoki eustea. Yemenera goaz orain, esaterako, eta han bero handia egiten du orain. Basamortuan egingo ditugu egun batzuk, eta hori oso gogorra izango da. Noski, jendeak ez dauka abuztuan joan beste aukerarik, lantoki askotan ez dagoelako oporrak moldatzerik. Eta irten egin nahi du. Orokorrean, oso jende ona topatu dut nire taldeetan. Gure kontraesan guztiekin. Xanti Gonzalez: Beno, kontzeptuak aldatzen ari dira. Baita bidaia kontzeptua ere. — Onerako ala txarrerako? Xanti Gonzalez: Onerako dela pentsatzen dut. Salvapatrias asko ere badago, eta ezin duzu bizitza bateko erritmoan sartu, hura puskatu, eta esan "ni naiz hemen egia duena eta horrela eta horrela egin behar da hau". Utzi egin behar zaio jendeari bere eboluzioa egiten, bere erritmoan. Badago neurri bat: pertsona bat etortzen bazaizu, zernahi gaitan edo gauzatan oso interesatua dagoena, berak nahi duena erakutsi behar diozu. Berak jarri behar du interesa, baina. Kontua ez da hara joan eta zuk esatea "hemen hau eraikiko dizuet, eta hor bestea". Zuk ikusten duzu beharra, zure mendebaldar ikuspegitik, baina beraiek ez. Kito dira berenarekin. Dena den, gu ikusten gaituztenean, beharrak berehala sortzen zaizkie. Beharren irudia ematen diegu guk. Ixabel Alkain: Hori da gure kutsadura! Lehendik ez zituzten behar batzuk sortzen dizkiegu. Eta, aldi berean, han behar horiek ez egotea hainbeste eskertzen dugu... Xanti Gonzalez: Ez dira beharrak. Niri nonahitik idazten didate, adibidez, eta azkenean beti dago eskaera: eguzkitarako betaurrekoak, eskolarako ordulari bat. Eta esaten duzu, "zer azkarra!". Gure pentsamenduan normala baita ordulari hori edukitzea, eskolara noiz sartzen diren eta noiz irteten diren jakiteko. Bere lekuan jartzen banaiz, baina, badakit ez dutela ordulari bat deusetarako ere behar. Hori da behar bat sortzea. Ixabel Alkain: Yemenen, adibidez, gauza bitxi bat gertatu da. Gobernuz Kanpoko Erakunde batek, hango toki gehienetan jendeak ur bila ibaira joan behar duenez, herri bateko enparantzan bertan iturria jartzea erabaki zuen. Zer gertatu zen? Herriko emakumeek puskatu egin zutela iturri hura, ur bila joatea zelako etxetik irteteko eta gizonen kontrolpean ez egoteko zeukaten aukera bakarra. Pentsa ezazu nolakoak garen... Bertako emakumeei, behintzat, ez zitzaien galdetu. Eta ni orain nagoen bezala egotea —sorbalda bistan—, adibidez, ezinezkoa da Yemenen. Bada, han ikusten dituzu italiarrak, guztia erakusten...   ***laburtua