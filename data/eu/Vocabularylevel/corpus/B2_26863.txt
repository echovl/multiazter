Docutec Parekotasunaren bila Arabako Amen Elkarteak (AMA) oso ikastaro interesgarria antolatzen du: haurrak zaintzeko ikastaroa. Gizonek eta emakumeek seme-alaben ardura eta erantzukizuna partekatzea da lantegi honen helburua. Etxeko lanak azaltzen dira. Hiri nahiz herrixketako parkeetan aita dezente ikus ditzakegu haurtxoekin paseatzen. Ez da hain ohikoa, berriz, aita umetxoari jakiak ematen edo bainatzen ikustea, ez oraindik behintzat. Baina, hori ere etorriko da etorkizunean, hainbat elkarte ildo horretan egiten ari diren lanari esker. Gasteizen, adibidez, Arabako Amen Elkarteak (AMA) oso ikastaro interesgarria antolatzen du. Haurrak zaintzeko ikastaroaz ari gara, hain zuzen. Iazko udazkenean sortu zuten ekimen hau, Gasteizko Udalaren laguntzarekin. Hala azaldu digu lantegiko koordinatzaile Nieves Saenz de Camarak: «Gasteizko Udaleko Berdintasunerako Zerbitzuak aspalditik antolatzen zituen lantegiak, etxeko ardurak gizonen eta emakumeen artean bereizketarik gabe banatzeko. Lantegi horiek haurren hezkuntzarekin osatzea beharrezkoa zela pentsatu genuen. Izan ere, haurrak etxeko lanetako arduren artean daude, eta lan handia eskatzen dute, gainera.» Beraz, lantegia antolatzen saiatu ziren, eta lehenengo esperientzian jasotako erantzun arrakastatsua ikusirik, berriz egitea erabaki zuten. 3 urte arteko haurren gurasoentzat Hiru urte arteko haurrak dituzten gurasoentzat zuzenduta dago lantegia. Ikastaroaren liburuxkan jartzen duenaren arabera, «familiarteko ardura bultzatzeko helburuarekin, gizonak zein emakumeak onartuko dira izena emateko orduan, baina emakumeek familiako buru izan beharko dute, edo guraso bakar». Gizonek eta emakumeek seme-alaben ardura eta erantzukizuna partekatzea da lantegi honen helburua. «Bainua prestatzea, purea egitea, haur oihalak aldatzea, haurtzaindegira edo pediatrarengana joatea... ohiko zereginak dira, eta aitaren zein amaren ardura», dio liburuxkak. Tailer honek badu berezitasun bat: «Erabat praktikoa da», dio Nieves Saenz de Camarak. Benetako haurrak erabili ezin direnez, panpinak erabiltzen dituzte. Haur baten neurrikoak dira. «Panpina horiekin, janzteko, bainatzeko eta jakiak emateko jarrerak entseatzen dituzte». Biberoia prestatzen Ikastaroa hainbat edukitan banatzen da. Lehenengoa, elikaduran dagokion eskola izaten da. Pureak, ahiak eta biberoia prestatzen dituzte. «Gero, benetan egin beharko duten bezala egiten dute eskolan, osagai eta ezaugarri berak kontuan hartuta: esnea, ura, tenperatura. dio Nievesek. Honela, gurasoek etxean egiterakoan segurtasuna izango dute. Halaber, adinaren arabera elikadura zein neurritan aldatuz doan azaltzen zaie gurasoei. Horretaz gain, haurrek ondo jan dezaten hartu beharreko jokabideari buruz hitz egiten zaie. Bainua, arropa eta loa ikastaro berezi honetako beste eduki batzuk dira. Besteak beste, umetxoak loaldi egokia izan dezan jarraitu beharreko pausoak erakusten zaizkie. Haurren osasuna eta segurtasuna ere lantzen dira ikastaroan. Segurtasunaren alorrean, adibidez, etxean, autoan edo kalean hartu behar diren neurriak azaltzen dira. «Haurrek izaten dituzten istripu gehienak etxean gertatzen dira. Sukaldean eta bainugelan, iturriekin adibidez, arrisku handia dago, eta kontuz ibili behar da», dio Nievesek. Gainerako edukiak ondorengoak dira: estimulua eta garapena, joko eta jostailuak, lan-zuzenbidea, eskolatzea eta bilakaera psikologikoa. Lan-zuzenbideari buruzko eskolan, hainbat legeri buruz eztabaidatzen dute. «Egun ez dago aitatasun-baimenik, batzuk amatasun-baimena aitari uzten diote, baina besterik ez». Nievesek esan digunez, eskola guztietan elementu praktikoak erabiltzen dituzte. «Segurtasuna lantzen dugunean, adibidez, benetako tresnak eramaten ditugu». Ikastaro honek konfiantza eta babesa ematen die haurren gaian berriak diren gurasoei. «Lantegia hasten denean, gauzak ondo egiteko gai ez direla uste izaten dute, baina ikastaroa bukatzean, badakite, ziur daude egingo dutela, eta ondo egingo dutela, gainera».