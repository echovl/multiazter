Docutec Benetan legearen kontra? Hezkuntzako lege berriak direla eta gizarte mailan sortu den hainbat jarrerekin oso kritiko azaltzen da egilea. Izan ere, bere ustez, hainbat guraso eta irakasleren agerpen publikoak iruzurra dira. GOTZON ARANBURU/ Harrituta nago Aznarrek prestatu duen hezkuntzarako legedia berriak jaso dituen erantzunekin. Hasteko, Logse gure ikasleentzat zein onuragarria izan den jakin dut. Buru txarra daukat eta baliteke oker egotea, baina jokatuko nuke indarrean jarri zutenean hitz gozo gutxi jaso zuela hezkuntzaren mundutik, onura baino kalte gehiago ekarriko omen zuela eta. Orain, datorrena okerragoa omen dela eta, «ah, Logse, hau bai lege aurrerakoia!» esaka ari diren horiek hemendik bost urtera zer esango duten ikusteko gogoa badaukat. Aho zabalik nago zenbait irakaslek bat-batean ikasleei hartu dieten karinoarekin. Klasean atzera geratzen direnak gela berezi batera bidaliko omen dituztela-eta, negar zotinka entzuten ditut. «Bazterketa» hitza darabilte hitzetik hortzera, eta arrazoiz gainera, baina... ez al dira irakasle horietako asko derrigorrezko hezkuntza hamasei urtera arte luzatu zenean aieneka hasi zirenak, «gelan gogoz kontra dauden ikasleek besteen martxa oztopatu baino ez dutela egiten» kexatu zirenak? Onartzen dut izango dutela beharbada PPk prestaturikoa baino irtenbide hoberik arazo horrentzat, baina nik ez dut entzun, orain arte behintzat, konponbide errealistarik. Norbaitek esan dit atzera geratzen direnei klaseko ordutegitik kanpo irakasle bereziak jartzea dela soluzioa. Ordutegi normalean aspertzen badira, aparteko orduetan oso gustura eta motibatuta egongo dira. Uste diat baietz. Ez al da hobe onartzea hainbat neska-mutikok, ez dakit zenbatek, askoz nahiago duela, esaterako, lanbide bat ikasten hastea 13-14 urterekin? Ez al da egia askoz ere gusturago arituko direla eta etekin gehiago aterako diotela bere esfortzuari? Zergatik saiatzen da mundu guztia ikasle hauei hamasei urtera arte liburu bidezko sufrikarioa luzatzen? Aurreko biek baino are txundituago utzi nauena hainbat gurasoren jarrera izan da. Irratira deitu duten aita-ama mordo bati ondoko hau entzun diot: «Ondo doazen ikasleak eta gaizki doazenak batera egotea denentzat da onuragarri: gaizki doazenentzat, besteen arrakastak estimulatu egiten dituelako, eta ondo doazenentzat, elkartasuna bezalako baloreak praktikan jartzeko aukera eskaintzen dielako». Deitu zuten guztiek beren seme-alabek nota onak ateratzen dituztela nabarmendu zuten . Gurasoen ­neu barne- benetako jarrera hau balitz, gure seme-alaben gelan zenbat eta ijito eta etorkin gehiago izan orduan eta gusturago egongo ginateke, aberastasun horren izenean. Oso bestelakoa da errealitatea. Kanpora begira, ordea, beti ondo geratu behar.  