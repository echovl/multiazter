Docutec Kursaaleko Kutxagunean: XX. mendeko abangoardien bila Serra bilduman Arteak azken ehun urtetan jasan duen iraultza, 'Montparnassetik ideia hutsera' izenburuarekin laburtu digu Dolores Duranek. Serra bildumak azken mendeko artelanak biltzen ditu, hau da abangoardia garaikoak. Gorabeheraz betetako bidaia. Artearen aldakuntza hasieran formala izan zen. Inpresionismoak edertasunari ez zion uko egin. Monet, Debas eta beraien kideek margotutako paisai eta irudiak edonoren begirada asetzeko balioa zuten. Espresionismoaren bultzadak, ordea, kezka estetikoaren planteamenduak kemenik gabe utziko ditu, eredu eklektikoen bidea urratuz. Ondorengo belaunaldian, irudien azaleko itxura kopiatzea modatik kanpo geratuko da eta sentimenduak, mugimendua edo kontzeptu abstraktuak gauzatzen saiatuko dira pintoreak. Forma eta diziplina hauek izen ezberdinez izendatuko dira: futurismoa, dadaismoa, surrealismoa, kubismoa... Kursaalen erakusten zaizkigun artelanak, hain zuzen ere, garai honen isla dira. Casas, Rusiñol, Mir, Nonell eta Anglada Camarasa eta Kataluniako beste zenbait artista izango dira Serra bildumaren lehen ereduak, eta jarraian, hogeigarren mendeko, pintore eta eskultore ezberdinak. Erakusketa ikuspegi kronologiko batetik ikus daiteke. Lehen Mundu Gerrak hankaz gora ipini zuen orduko egoera kulturala, bai filosofi eta bai literatura mailan eta berehala egin ziren horren jabe pintoreak, nagusiki Paris aldean bizi zirenak. Surrealismoaren, kubismoaren eta konstruktibismoaren erronka nola gauzatu zen primeran azalduta dago Kutxagunean. Pedro Serraren bildumak aukeratutako ibilbidea abangoardiena da. Irudi hauen aurrean irakurketa ezberdinak egin daitezke, noski, Alemania biak elkartu aurretik, artearen alorrean haustura asko eman zirelako. Joan Miro eta Picassoren lanek lehentasuna dute erakusketan, beste arrazoi askoren artean, artista hauek Kataluniarekin harreman estua zutelako. Andre Derain, Fernand Leger, Juan Gris, Chagall eta Paul Klee-ren oihalak, ez dira pintore hauen obrarik bikainenak. René Magriten La seduction inatendue koadroa oso esanguratsua da, beste artista askorena baino klasikoago izan arren. Jean Dubuffet, Fautrier, Robert Mothevll-ek, besteak beste, informalismoari eta espresionismoari zabaldu zizkioten leihoak eta interesgarriak dira beraien lanak. Errealitatea kopiatzea helburutzat dutenentzat ez dago tokirik. Sormenaren urratsak hiru edo lau dimentsiotan gauzatzea zen garaiko termometroa. Chirico eta Daliren irudi metafisiko eta onirikoek ere bere txokoa dute Kutxaguneko hormetan eta Jackson Pollocken adierazpen automatikoak baita ere. Erakusketa hau ikustera, bidaia batetara bezala joatea komeni da, artelanak estilo ezberdinetakoak dira eta, plastikoki edapen askotakoak baitira. Zuzenketa-orria: Picasso, Pablo Monet, Claude dadaismoa kubismoa