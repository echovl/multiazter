Docutec Ekonomialarien egiak Iritzi artikulu labur honetan egoera ekonomikoa aipatzen du, eta horren aurrean ekonomialariek esan eta egiten dituztenak epaitzen. JOSE MARI AGIRRE/ Egun hauetan maiz entzuten ari garen albistea dugu ekonomiari dagokiona. Alegia, nazioarteko ekonomiaren abiadura geldotzen hasia dela, aurreko urteetan baino mantsoago haziko dela eta bakoitzak bere etxean kontuak ateratzeari ekin dio, adierazi motelgune honek zenbaterainoko eragina izango duen aurreikusteko. Ekonomi arduradunek berehalaxe egin dituzte kalkuluak eta zuzenketak eskenatoki berrira egokitzeko, egoera berrian kokatzeko eta lehenago aurreikusitakoak konpontzeko. Labur esateko, ekonomia eta enplegua uste baino gutxiago haziko direla aitortzeko. Lehenik eta behin aitortu beharrekoa da EEBBetatik datorrela berria, hango ekonomia iazko urtearen amaieran eta aurtengoaren hasieran biziki moteldu delako, aditu batzuek diotenez «lurreratze suabe» batean sartu delako. Dena den, handik dator olatua eta ekonomia amerikarrak agintzen duela nazioartean, mundu globalizatuan, berak jotzen duen soinuaren konpasean dantzatzen direla besteak esan nahi du honek. Badirudi, eta hala diote aditu gehienek, motelaldi baten aurrean garela eta ez dela oraingoz krisialdirik nabarmentzen, baina ez dago batere seguru motelaldia krisi bihurtu ez daitekeenik. Eta hori da jende asko bere buruari egiten hasi zaion galdera. Ekonomiaren arloan ezagunak dira ditxosozko zikloak, gorakoak eta beherakoak, sasoi onekoak eta txarrekoak. Bazirudien, ordea, ekonomia berriak hori gaindituko zuela, ekonomia tradizionalaren ajeak ezabatuko zituela. Egia esan, hamar urtez sasoi oneko agertu da, baina gaur iritzi honen aldekoak ere zalantzan jartzen dute uste hori eta zikloari belarriak ikusten, edo gutxienez, sentitzen hasiak omen dira. Ekonomialariek zer gertatu behar duen aztertzen pasatzen omen dute denboraren erdia eta zergatik ez den aurreikusitakorik bete esplikatzen beste erdia. Izan ere ekonomia oso kapritxosoa da. Giza talde, gizabanako, konpainia finantzario, gobernu eta interes askoren baitan dago. Ez da ekonomialariek edo politikariek markatutako bidetik ibiltzen beti eta aurreikusitako iragarpenek huts egin ohi dute sarritan. Horregatik oraindik ez da asmatu, zikloak betiko desagertu eta urtero, etenik gabe, haziko den ekonomiarik.      