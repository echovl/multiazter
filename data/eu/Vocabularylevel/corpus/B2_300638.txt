Docutec Makilgoxo edo erregaliza - Goxoki bitxi hau merkea eta estimatua izaten zen nire ume garaian. "Glycyrrhiza glabra" deitzen dio zientziak. Medikuaren ikuspuntutik, goxoki osasungarria da. Zapore atseginaz gain, urdaileko azidotasuna gutxitzen du. Horregatik, aproposa da hiperkloridria edo azido gehitxo edukitzetik datozen urdaileko arazoentzat, adibidez urdail-duodenoko ultzeratan bai eta gastritisean ere. Egoera hobetu egiten du, estresa, larritasuna nahiz nekea denean, eta eragin ona du arnasbidearen gaineko katarroetan. Baina ez dugu ahaztu behar, erregaliza gehiegi kontsumitzeak arteriatako tentsio altua izatera eraman gaitzakeela. Gaur egun, hainbesteraino heldu da espezializazioa denetan, ehota edo txikituta ere eskaintzen digu "makil-goxo" hau dendetan, infusioak prestatzeko. Hartzeko era guztietan(makila, barra, pastilla, infusioa) propietate berberak ditu. Ekoizlearentzat errentagarria ez delako, desagertzeko arriskuan dago.   * Arantzazuko Amaren Egutegian argitaratua.