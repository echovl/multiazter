Docutec Abstinentzia helburu Ezkondu arte sexu harremanik ez izatera animatzen ditu nerabeak AEBetako SRT programak. Ezkondu arte sexu harremanik ez izatera animatzen ditu nerabeak AEBetako SRT programak AEB Ameriketako Estatu Batuetan gero eta gehiago dira Silver Ring Thing (SRT) zilarrezko eraztunaren auzia izeneko kanpainarekin bat egiten duten gazteak. Kanpaina horren bitartez, ezkondu arte sexu harremanik ez izatera bultzatzen dituzte gazteak. Haietako bakoitzari zilarrezko eraztun bat eta Biblia bat ematen diete, kanpainarekin bat egiten dutenean. Denny Pattyn apaiza da programa horren arduraduna. Berak dio zalantzak sortzen zaizkienean eraztunari begiratuz gogoratzen dutela gazteek «zein den jarraitu beharreko bidea». AEBetan milioi batek baino gehiagok egin dute bat kanpaina honekin, eta datorren udan Erresuma Batura zabaltzeko asmoa agertu dute sortzaileek. Erakunde honetako arduradunen esanetan, abstinentzia da sexu harremanen bidez kutsatzen diren gaitzak saihesteko «erarik egokiena». Nerabeen eta Familiaren Osasuna izeneko aldizkaria da kanpaina honen laguntzaileetako bat. Iaz aldizkariak egindako ikerketa baten arabera, abstinentziaren bidez 15 eta 19 urte arteko nerabeen haurdunaldiak %67 murriztu ziren. Era berean, eskoletan abstinentziaren aldeko kanpainak bultzatzearen garrantzia ere nabarmendu du aldizkariak. Euren arabera, «kondoiaren aldeko programek sexu harremanak izatera bultzatzen dituzte gazteak» eta horietan agertu ohi diren irudiek «kezka sortzen dute gurasoengan». Kastitate botoa SRT programak eskoletan eta elizetan egin ohi ditu, normalean, bere ekitaldiak. Aurtengo urtarrilean, esaterako, Knoxvilleko Institutuan (Tennessee, AEB) bildu ziren ehunka nerabe. Bileraren amaieran, bakoitzak bere eraztuna eta Biblia eskuetan zuela ezkontza egunera arte sexu harremanik ez zutela izango hitzeman zuten. Horrelako ekitaldietan, hizlariek ez dute erlijioa edo fedea aipatzen. SRTko kide diren nerabeek euren kasuak azaltzen dituzte eta abstinentziaren alde egitera animatzen dituzte bertara biltzen diren gazteak. Kanpaina hau bultzatzen duten erakunde gehienak, baina, erlijiosoak dira. Horretaz gain, Pattynen esanetan, abstinentziak nerabeak «Jainkoarengana hurbiltzen ditu».Iazko datuen arabera, Estatu Batuetan 65 milioi pertsonak hartu dute gaixotasunen bat sexu harremanen bidez. SRTren esanetan, hori 1960ko hamarkadako «sexu askatasunaren ondorio» da. Adierazpen horiek, baina, eztabaida sortu dute. Batzuen esanetan, «osasunaren aldeko kanpaina» da SRTrena. Beste batzuen ustez, aldiz, «Eliza katolikoaren ideiak bultzatzea» dute helburu.George Bush AEBetako presidenteak abstinetziaren aldeko erakundeei 1,7 milioi euroko diru laguntza eman izanak ere kritika ugari eragin ditu. SRTk 588.000 euro inguru jaso ditu. Horretaz gain, eraztuna jasotzen duen kide bakoitzak 10 euro ordaindu behar izaten ditu.Birjinak diren nerabeez gain, sexu harremanak izan dituzten gazteak ere hartzen ditu kontuan SRTk. Horiek ere «egindakoaz konturatu eta bide egokia hautatzeko garaiz» daudela diote arduradunek. Bide horretan laguntzeko, ikus-entzunezko materiala, taldekako bilerak eta tutoretzak antolatzen dituzte.Programa martxan jarri zenetik haurdun geratu diren nerabeen kopuruak «nabarmen» egin du behera, arduradunen esanetan. Antisorgailuek ez dutela erabateko segurtasunik eskaintzen gogoratzen du kanpainak. Horren harira, Erresuma Batuko adibidea jartzen du. Herrialde horrek antisorgailuen aldeko programak bultzatu izan ditu azken urteotan. Baina, Nazio Batuen Haurren Laguntzarako Fondoaren esanetan (Unicef), 2002an 41.966 adingabe geratu ziren haurdun. Horietatik 5.954 15 urte ingurukoak ziren.AEBetako Nerabeen Haurdunaldiak Saihesteko Programak 1990eko hamarkadan egindako inkestaren arabera, bestalde, gazteen %20k 15 urte bete aurretik izan dituzte lehen sexu harremanak. Zazpi nesketatik bat 14 urte bete baino lehen geratzen da haurdun. Horretaz gain, 14 urte baino lehen sexu harremanak izan zituztenen erdiek antisorgailuak erabiltzen zituztela esan zuen. NOIZ ETA ZERTARAKO SORTU ZEN SRT? AEBetako gizartea aldatzeko programa Silver Ring Thing zilarrezko eraztunaren auzia izeneko kanpaina 1995ean jarri zuten martxan, AEB Ameriketako Estatu Batuetan. Haren arduradun nagusia Denny Pattyn da, eta «sexua besterik ikusten ez duen» gizarte estatubatuarra aldatzea da bere helburua. Pattynen esanetan, kanpaina honek «sexuaren arriskuetatik» babesten ditu AEBetako nerabeak. Horiek erakartzeko, bestalde, musikarekin eta irudiekin laguntzen dituzte haien hitzaldiak. Hiru ordu inguru irauten dute hitzaldiek eta, hasieran, zilarrezko eraztun bat eta Biblia bat ematen dizkiete parte-hartzaileei. Horretaz gain, gurasoentzako kanpaina bereziak ere antolatzen dituzte. «Gurasoen laguntza oinarrizkoa da nerabeentzat», dio SRTk.