Docutec Mendian ibiltzeko gomendioak Udan jende asko barneratzen da Pirinioetan. Adituak oinarrizko aholku batzuk ematen dizkigu. Ramon Olasagasti   Abuztua ate joka da. Pirinioetan eta urrunagoko mendiguneetan barneratuko dira hainbat mendizale. Ibilitakoak asko; hasiberriak zenbait. Hona hemen aholku soil batzuk MATERIALA HIRU KAPAK: Behin baino gehiagotan hitz egin dugu hiru kapei buruz. Azpian arropa termikoak, gure izerdia kanporatuko dutenak, Ondoren, forro polarra, gure gorputzeko beroari eusteko era kanpoan gore-tex mintza duen janzkiren bat, haize eta euritik babesteko. TENPERATURA ALDAKETAK: Pirinioetan edo beste edozein mendigunetan, orain uda betean ere, bat-batekoak eta bortitzak izan daitezke tenperatura aldaketak; 2.000 metrotik gora, batez ere. Beraz, ez fidatu abiapuntuko tenperaturarekin eta zeru urdinarekin. Motxilan eraman beti janzki bero bat eta gore-tex bat. KAPA: Luze ibiltzeko asmoa izatekotan (egun batzuetako zeharkaldia, adibidez), ez ahaztu kapa. Euri jasa handiekin edo ekaitzarekin, gu geu eta batez ere motxila barrukoa ez bustitzeko modu eraginkor bakarra da. MOTXILA: Ez dago aktibitate guztietarako motxila egokirik. Beraz, egokiena da 30-45 litro bitarteko bat izatea eguneko ibilaldietarako eta 60-80 bitartekoa zeharkaldi eta trekin luzeagoetarako. Premiazkoa besterik ez da eraman behar. Zenbatetan itzuli gara etxera arropen erdiak ere erabili gabe? Gainera, aterpeetan janaria erosteko aukera dago. OINETAKOAK: Ez da oraindik asmatu terreno guztietarako aproposa den botarik; elurretarako eta udarako, bietarako bota erosorik. Hedatuenak eta gure inguruko mendietarako egokienak trekineko botak dira, vibram zolarekin, gore-tex mintzarekin eta iragazkorrak. Zolan tako sakonak izatea hobea da. Malgutasunari dagokionez, erdi malguak egokiagoak dira kranpoiak jartzeko, baina elurretan asko ibiliko ez bagara, erosoagoak dira malguak. GALTZERDIAK: Botek adinako garrantzia dute galtzerdiek. Hobe da txanpon batzuk gehiago gastatzea galtzerdi on batzuk erosten, compeed edo bestelako erremedioetan baino. Barrutik joskura kizkurra dutenak, iragazkorrak eta orpoetan errefortzuak dituztenak dira egokienak. SAKELAKOA: Sakelakoaren abantaila handietako bat da mendian izan dezakeen erabilgarritasuna: larrialdíetara deitzeko, erreskate bat antolatzeko, kokapena zehazteko... BASTOIAK: Bat ondo, baina bi askoz hobe. Bastoirik gabe ibiltzen ohituta dagoenak, alde izugarria nabarituko du. Enbarazurik ez dute inoiz egiten. Bi eskuak behar direnetan, bildu, motxilan jarri eta kito. Aldiz, gorantz eta, batik bat, beherantz laguntza handia eskaintzen dute. EDARIA: Udan, izerdi, haize eta nekearen ondorioz, litro bat ur galtzen du gure gorputzak ordubetean, gure gihar masaren %10 baino gehiago. Adituen arabera, Mont Blancera igotzeko, adibidez, lau litro ur edan behar dira. Noski, arazoa da zenbat ur eraman behar den. Zorionez, Pirinioetan eta inguruko mendietan iturririk ez da falta izaten. Ura bera bakarrik edan beharrean, gatz koilarakada bat eta azukrearen beste pare bat botata askoz hobe errekuperatuko du gure gorputzak galdutakoa. Betikoa: edan maiz, eta egarria sentitu aurretik. Ibilaldiaren aurretik eta ondoren edatea ere oso garrantzitsua da.   JANA: Egokiena da maiz eta, aldiko, gutxi jatea. Hala ere, gorputzak eta beharrak oso desberdinak izaten dira. Beraz, jateko geldialdiak nork bere beharretara egokitzea onena. Elikagairik onenak ibilian goazela: Energiazko barratxoak, almendrak, txokolatea, gazta, fruta pixka bat... Jar dezagun Pirinioetako ohiko igoera bat: 4-5 bat ordu igotzen eta beste 2-3 jaisten. Egokiena goizeko 06:30 aldera ateratzea litzateke; lehen geldialdia 08:00etan egitea; bigarren otordutxoa 10:00etan eta otartekoa gailurrean, 12:00ak aldera. Jaisterakoan ere zer edo zer jatea komeni da. IRAGARPENAK: Edonora joan aurretik beti jakin behar da zer eguraldi egingo duen. Gaur egun, Internet tresna ezin egokiagoa bihurtu zaigu: Frantzia aldeko Pirinioa: www.meteo.fr . Espainia eta Espainia aldeko Pirinioa: www.inm.es Alpeetako eguraldia: www.chamonix.com/meteo EKAITZAK: Oso-oso zaila da tximistak jotzea, baina ez ezinezkoa. Aholku soil batzuk: saihestu ertzak, tontorrak edo artesiak; ez babestu harkaitz baten edo zuhaitz baten azpian, batez ere bakartuta daudenean, ezta kobazulo edo harkaitz sabaien azpian; burdinazko objektuetatik aldendu... Hala ere, aholkurik onena lasaitasuna mantentzea da eta nor bere pausoan ibarrera jaistea. Aintzat hartu, ekaitzak, jeneralean, arratsaldean sartzen direla. Beraz, gure ibiliaren ordutegia kalkulatu eta goiz ibili uda partean. ARAZOAK BABAK: Badira babekin asko sufritzen dutenak. Bi dira irtenbideak. Lehena, ibiltzen hasi aurretik tensoplast edo esparatrapuren bat jartzea babak atera ohi diren inguruetan. lbiltzen hasi eta minzorria hasten bazaigu, hobe da bost minutu geratu eta esparatrapua jartzea. Gaitza egina dagoenean: bigarren larruazala deritzana jarri, compeed famatua. Baina babarekin zer egin? lehertu ala ez? Bai, hobe da orratz batekin ziztatu eta likido guztia ateratzea. Ondoren, betadine pixka batekin lehortu eta segidan jarri compeeda. Ez da komeni egun batzuetan aldatzea, ondo jarrita badago, baba sendatutakoan bera askatzen baita. GALDUTAKOAN: Taldeko norbaitek beti eraman beharko luke mapa eta ipar-orratza. Beno, eta erabiltzen jakin ere bai. Behe lainoarekin galtzen bagara eta ingurua ez bada arriskutsua, jaistea da onena, ibar aldera jaistea. Herriren batera iritsita, egingo dugu modua abiapuntura itzultzeko. Gutxi gora behera non gauden baldin badakigu, egindako bidea desegitea komeni da eta toki jakin batera ateratzea. Behe lainoa oso itxia bada eta erabat galduta egonez gero, bilatu babesa eta itxaron.