Docutec Ama edo amama? Medikuntzako ikerketa batek dioenez, 50 urtetatik aurrera ere ama izan daiteke. Albiste hau eta sendagileen iritziak datoz artikuluan. Posible bai, baina komenigarri? Gizonezkoei buruzko datuak ere badakartza. ARANTXA IRAOLA / Donostia   Umeak izateko adina ezbaian: Berriki argitara emandako ikerketa baten arabera, menopausia igarotako emakumeak ere gai dira haurdunaldia ondo garatu eta erditzeko; gai arantzatsua da, ordea, edadetuta ama izatea Baieztapen harrigarri bezain tinkoak egiten dituzten ikerlanak plazaratzen dira maiz. Azaroan, esaterako, argia ikusi zuen Journal of the Americal Medical Association aldizkarian Kaliforniako Unibertsitatean egindako ikerketa batek. Bertan, 50 urtetik gorako emakumeek arazorik gabeko haurdunaldiak izan ditzaketela zioten, eta ez zaizkiela ukatu behar ernalkuntza artifizialeko teknikak. Menopausia ja igaroa duten 77 emakumek —guztiak 50 eta 63 urte artekoak— hartu zuten esku ikerketan. Emakume gazteagoen obuluekin ernaldutako enbrioiak ezarri zizkieten uteroan, eta haurdunaldi eta erditze arazorik gabeak izan zituzten gehienek, emakume gazteagoek bezala. Horregatik, emakume adinekoei ere haurdun geratzeko teknika artifizialak eskaini egin behar zaizkiela azaldu zuten ikertzaileek. «Ez dago, behintzat, horren kontrako arrazoi medikorik», idatzi zuten ikerketan. Ikuspegi medikotik adineko emakumeak ama izateko inolako eragozpenik ez dagoela azaldu dio Egunkariari Gipuzkoa Poliklinikako ginekologo Jose Maria Gomezek ere. «Izan ere, uteroak ez du adinik; obulutegiek bai, agortu egiten dira menopausian, baina uteroak ez du adinik. Horregatik, emakume gazteago baten obuluak erabiliz, osasun arazorik ez duen emakume adineko batek haurdunaldi eta erditze ona izan ditzake». Eragozpen bakarra adinarekin etorri ohi diren osasun arazo zenbait izan daitezkeela dio ginekologoak. «Emakume horrek osasun egoera onean egon behar du. Hipertentsiorik ez badu eta gibelak eta giltzurrunek ondo lan egiten badiote, 55 urteko emakume bat ama izan daiteke». Noiz arte? Teknikoki, beraz, amatasunak ez du mugarik adin jakin batean. Etikoki arantzatsua da, ordea, gaia. «Eta medikuok deus gutxi esan dezakegu gai horren inguruan», dio Gomez doktoreak. «Eztabaida zabaldu behar da gaiaren inguruan, eta gizarteak erabaki behar du muga non jarri». Tokirik gehienetan adin batetik gorako emakumeei ez zaie ernalkuntza artifizialeko teknikarik eskaintzen. «Gure kasuan, zentro pribatuetan 45 urtean dugu muga, eta publikoetan 40an». Legeak ez du, ordea, deus galarazten, eta adin gehiagoko emakumeekin erabiltzen dira zenbait kasutan haurdun geratzeko teknikak. Gaztetan hobe Gomez sendagileak ez du, ordea, zalantzarik. «Ideala haurrak 25-30 urte artean izatea da, horretan ez da dudarik; ahal dela 35 urteak bete aurretik». Adin horretatik aurrera haurdun geratzeko aukera erdira jaisten da. «40 urtetik aurrera, berriz, ia ez da aukerarik izaten eta abortu arriskua, gainera, nabarmen handitzen da». Haurrak hazteko eta hezteko, gainera, sasoian egon behar dela dio Gomezek. «Energia eta gogo handia behar dira haiekin egoteko, horregatik ahal dela, gaztetan eduki behar dira umeak». Ernalkuntza teknika artifiziala erabiltzeko eskaerak ere behin 40-45 urtetik aurrera asko urritzen direla dio. «Gizarte osoaren baitan ehuneko txiki bati baino eragiten ez dion arazoa da hau». Amama gutxik izan nahi baitute ama. Gizonen ernalkuntza Aitatasunak ere badu adinik. Gizonezkoen kasuan maiz pentsatu da fertilitateak ez duela mugarik. Izan ere, emakumeek adinarekin obuluak sortzeari lagatzen badiote ere, gizonezkoek ez dute haziarekin horrelako prozesurik izaten. «Adinarekin gizonezkoen haziak kalitatea galtzen du, ordea. Gero eta nabarmenagoa da hori», dio Jose Maria Gomezek. «Esaterako, zenbait ikerketek argi utzi dute 50 urtetik gorako aitak dituzten seme-alaben artean ohikoagoak izaten direla zenbait buruko gaitz». Eremu horretan oraindik ikerketa gutxi egin direla dio Gomez doktoreak, baina aski argigarriak direla zenbait datu. Adina ez da haziaren kalitatea eskasten duen ezaugarri bakarra. «Bestela ere, oro har, gaur egun gizonezkoen hazia kalitate txarragokoa da orain hamarkada batzuk baino. Estresa, elikadura txarra, kutsadura...». Bizitza modernoaren ajeek ernalkuntzari kalte.          