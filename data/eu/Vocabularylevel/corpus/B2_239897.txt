Docutec Hiroshima eta Nagasaki Gerrari amaiera emateko eta «bizitzak salbatzeko» bota omen zituzten bonba atomikoak Hiroshima eta Nagasakin. Aitzakia krudela, are krudelagoa Japonia lehenago ere errenditzeko prest zegoela jakinda. Zergatik erabaki zuten orduan AEBek Little Boy eta Fat Man jaurtitzea?   "Hegazkin amerikar batek bonba bat jaurti berri dio etsaiari Hiroshiman. Bonba horrek 20.000 tona TNT baino indar handiagoa du. 2.000 bilioi dolar baino gehiago erabili ditugu historiako apustu zientifiko handienean. Eta irabazi dugu", iragarri zuen Harry S. Truman AEBetako presidenteak 1945eko abuztuaren 6an. Goizeko 08:15ak ziren Japoniako hego-mendebaldean dagoen Hiroshima hirian. AEBetako armadako Enola Gay hegazkina eztanda puntuan, zubi baten gainean, kokatu eta bonba atomikoa jaurti zuen. Segundo gutxitan 130.000 pertsona inguru hil ziren, gehienak emakumeak eta haurrak. Hiru egun beranduago, bigarren bonba bat leherrarazi zuten Nagasaki hiriaren gainean, Mitsubishiren fabrika jopuntu zutela. Bigarren leherketan 70.000 pertsona hil ziren. Gerora, erreduren eta erradiazioaren ondorioz, beste 100.000tik gora hil ziren Hiroshiman eta Nagasakin.   Japonia bake eske Sobietar armada Berlinen sartu eta maiatzaren 8an gerra amaitu zen Europan. Inoizko lehergailurik indartsuena ia prest zegoen Los Alamosen. Alemania garaitua zegoen eta jatorriz haien aurka joateko garatu zuten bonba. Ordurako Japoniari ez zitzaion ia armarik geratzen, gizonezko guztiak gerrara joanak ziren, eta hirietan zaharrak, emakumeak eta haurrak baino ez ziren geratzen. Haurrek lanean hasi behar izan zuten. Garraio sare desegokia zuen herrialdeak, erregairik ez zuten eta ekoizpen ahalmena galdua zuten. Goseak hartu zuen Japonia.  AEBak Japoniako inbasioa prestatzen ari ziren bitartean, Trumanek bi berri jaso zituen: bata, bonba atomikoa frogarako prest egongo zen uztailean; bestea, Japonia errenditzeko prest zegoen. Beraz, herritarrei ezertxo ere esan ez bazien ere, Trumanek ederki zekien japoniarrak amore emateko prest zeudela, bakea nahi zutela. Baina zein baldintzatan? Hirohito enperadorea giltzarria zen edozein negoziaketarako. Aliatuentzat, Mussolini eta Hitler bezala, Hirohito gerrako kriminal hutsa zen. Baina japoniarrentzat enperadorea herria bera zen, beste guztien gainetik zegoen jainkoa eta ez zuten onartuko haren tokia mehatxatuko zuen bakerik.   Postdam-eko mezuak Truman-ek itsasontzia hartu eta Postdamera (Alemania) jo zuen, gainerako potentziekin batera Bake Konferentzian parte hartzera. Oraindik Stalin eta bera aliatuak ziren ofizialki, baina konspirazioak hasiak ziren Gerra Hotzaren oinarriak ipintzen. Postdamera iritsi eta berehala Trumanek mezu bat jaso zuen: "The baby is born". Manhattan erditu zen azkenean, bonba atomikoaren froga arrakastatsua izan zela, alegia. Stalinek ere mezu bat jaso zuen Bake Konferentzian zeudela: "Ezin ditut heriotzak, hondamendia, gero eta handiagoak diren sakrifizioak gehiago jasan eta gerrari lehenbailehen amaiera ematea nahiko nuke". Mezua Hirohitorena zen. Stalinek Trumani mezuaren berri eman eta biak ados jarri ziren: bake negoziazioak ez zuen inongo presarik. Trumani negoziazioak aurrera ez egitea komeni zitzaion, gerra amaitzeko AEBak bakarrik nahikoak zirela frogatu nahi baitzuen. Stalinen nahia, aldiz, enperadoreari gerra deklaratu eta Sobietar Batasuna ekialdean zabaltzea zen. Horrek kezkatzen zuen Truman, Europan eta Asian sobietarrek gero eta kontrol handiagoa izateak. Eta ez zituzten errusiarrak Japoniaren aurkako gerran nahi, ez zuten beste okupazio indar baten konpetentziarik nahi. Horregatik, errenditurik zegoen Japoniaren aurka bonba atomikoa erabiltzea erabaki zuten Postdamen bertan. Japoniak ez zuen Stalinen erantzunik jaso. Bake Konferentziaren amaieran, Postdameko Adierazpena sinatu zuten aliatuek eta bertan ez zen enperadorearen jarraipenik bermatzen. Isiltasuna izan zen japoniarren erantzuna. Baina berdin izango zen Adierazpena onartu izan balute ere, sinaduraren bezperan dagoeneko bonba atomikoa jaurtitzea erabakita baitzegoen.   «Biziak salbatzeko» bonbak Trumanek komiteak sortu zituen A bonbaren erabilera zehazteko eta hauexek izan ziren ondorioak: hautatutako eremuak ordura arte ukitu gabea izan behar zuen, horrela leherketaren inpaktoa osotasunean baloratu ahal izateko; hiriak langileen etxebizitzez inguratutako arma fabrikak izan behar zituen; ez zen aurretik abisurik izango; aurretik ez zen biztanlerik gabeko zonaldeetan frogarik egingo. Garbi dago beraz, zibilekin egin nahi zutela «esperimentua». Eta Hiroshima aukeratu zuten. 1945eko abuztuaren 4an Tibbets Koronelak Little Boy bonba jaurtitzeko agindua jaso zuen. Eta halaxe egin zuen bi egun geroago bere hegazkinetik. Aurreikusi bezala hiria suntsitu zuen Little Boyek. Berria Postdametik bueltan jaso zuen Trumanek eta ontziko tripulazioarekin batera ospatu zuten "lorpena".   Hiru egun geroago Nagasakin bota zuten Fat Man, bigarren bonba. Bilatzen zutena lortu zuten AEBek: Stalinek atzera egin zuen Japonia inbaditzeko asmoetan. Trumanek komunikabideetan zabaldu zuen bonbek gerra geratu eta "bizitza asko salbatu" zituztela. AEBetako presidentea soldadu estatubatuarren bizitzez ari zen, noski. Martin Quigley AEBetako Intelijentzia Zerbitzuko kidea zen garai hartan. Bonbak jaurti eta gero jakin zuen Japoniak lehenago errenditzeko asmoa zuela. Gerora, garbi adierazi zuen "bonba atomikoa leherraraztea ez zela beharrezkoa, ez zirela inolaz ere biziak salbatu". Bitartean Japonian, Hirohitok errendizio mezua grabatu zuen bere jauregian, abuztuaren 14an. Irailaren 2an errendizioa McArthuren aurrean egin zen ofizialki, Missouri itsasontzian. Baldintzarik gabeko errendizioa izan zen iritzi publikoaren aurrean. Baina Trumanek, ezkutuan eta Suitzako enbaxadaren bidez, Hirohitok boterean jarraitzea hitzartu zuen. Keinu hori hilabete batzuk lehenago eginez gero, ez zukeen bonbak zibilen aurka frogatzeko aitzakiarik izango.   Japoniarren kontra ala sobietarren kontra? Aitzakien atzean Pearl Harbor-en gertatutakoa mendekatzeko gogoa egongo zen neurri batean, baita esperimentatzeko nahia ere. Ez dago dudarik bonba leherraraziz egindako inbertsio izugarria justifikatu nahi zutela eta II. Mundu Gerrako mentalitate militarizatua ere lagungarri izan zela erabakia hartzeko. Baina bereziki sobietarrei luzatutako mezua izan zen Hiroshima eta Nagasakikoa. AEBek euren botere ahalguztiduna erakutsi nahi zuten eta SESB galga sakatzera behartu. Efektua kontrakoa izan zen: lehia atomikoa azkartu egin zen. Sobietarrek 1949an egin zuten euren lehen froga atomikoa, Txinak 1964an lortu zuen bonba eta egun mundu osoko 20tik gora herrialderen esku dagoela uste da.   ***laburtua