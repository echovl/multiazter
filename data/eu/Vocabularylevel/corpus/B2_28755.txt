Docutec Sendatu baino lehen Britainia Handian eztabaida latzak dituzte osasun-zerbitzu publikoei buruz.Proposamena da sendagileak, gaixoa sendatzen hasi baino lehen, paper bat sinarazi behar diola, zenbait baldintza aldez aurretik onartuz:gaixoa lodia bada, flakatzera... ARANTXA URRETABIZKAIA/ Joan den astean Britainia Handian sortutako eztabaida baten berri izan genuen. Bertan, Blair-en alderdikideak txosten bat eztabaidatzen ari omen dira, osasunari eta osabideari buruzkoa, agian azkenean biltzar nagusi batean onartuko dena eta, ondoren, lege bihurtuko dena. Agiriak proposatzen du sendagileak, gaixoa sendatzen hasi baino lehen, paper bat sinarazi behar diola, zenbait baldintza aldez aurretik onartuz. Gaixoa lodia bada, flakatzera konprometituko da eta izenpetutakoa betetzen ez badu, osasun publikoak ez du zainduko. Gizagaixoa erretzailea bada, berdin: sinatuko du papertxoa eta bertan behera erretzeari uzten ez badio, sendagilearen laguntza jasotzeko eskubidea galduko du. Zuk ez baduzu zeure buruaren alde ezer egiten, ezta nik ere. Hemendik aurrera ez duzu diru publikorik merezi Noski, zerrenda ez da hor bukatzen. Geldikorra denak soinketa egin beharko du, kolesterola goian duenak ezingo du txerrikirik jan eta alkoholtzaleak ezingo du tantarik edan. Hori edo bestela infernua, osasun publikotik at. Lodiena nabarmenagoa izan daiteke, frogagarriagoa, baina nola demontre frogatuko du sendagileak bezperan odolki bat jan duzula edo aste osoan etxetik atera gabe, ohean etzanda egon zarela? Horixe bakarrik falta zitzaien sendagileei, gaixoekin poliziarena egin beharra. Britainia Handian bertan proposamenak eztabaida latzak sortu ditu eta kontuak ez du seguru asko aurrera egingo. Oraingoz. Baina gutxienez zerbaiterako balio digu, munduko agintari askok buruan duena jakiteko.