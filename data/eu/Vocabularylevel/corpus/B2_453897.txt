Docutec Kolonoskopia Kolonoskopia (beheko endoskopia digestiboa) bilakatu da gaur egun kolon/ondesteko minbiziaren diagnostikoa eta prebentzioa egiteko probarik garrantzitsuena, garai batean nagusi zen enema opakuaren kaltetan. Heste lodia osorik eta baita kolonetik gertu dagoen heste mehearen zatia ere (ileona) endoskopio izeneko hodiaren bitartez xehetasun osoz aztertzea da kolonoskopiaren helburua eta funtsa. Gastroskopiarekin gertatzen den bezala, azterketaren abantaila nagusia miatutako zonetan laginak hartzeko aukera da (biopsiak), paziente bakoitzaren azterketa osatzeko. Nola egiten da proba? Kolonoskopioa hodi luze bat da, heste lodia bere osotasunean aztertzeko modua ematen duena. Gaur egun bideo digitaleko teknologia duten endoskopioak erabiltzen direnez, kalitate handiko irudiak lortzen dira. Miaketa TB monitore batean ikusten da, eta horrek diagnostiko zuzen eta fidagarria egiteko modua ematen dio aztertzaileari, miaketa osoa grabatuz. Miaketa egin aurretik, pazienteak kolonaren garbiketa exhaustiboa egin beharra dauka. Probaren bezperan, baina 24 ordu lehenagotik hasita, beherako eragingo dion libragarri bat hartuko du. Azterketaren aurreko bi egunetan hondakinik gabeko janariak bakarrik hartuko dira, haragia, berdurak edo kiwia bezalako frutak saihestuz. Likido ugari hartu beharko du, burdina daukaten prestakinak bazter batera utziz. Miaketa eraginkorra izateko, kolonak behar bezala garbituta egon behar du aurretik. Miaketa egin baino 6 ordu lehenagotik baraurik egon beharra dago. Probak ez du aurrez ospitaleratzerik eskatzen. Azterketa molestoa eta apur bat mingarria izan daitekeenez, gero eta gehiago erabiltzen da sedazio kontzientea deritzona: bena barnetik bentzodiazepinen moduko baregarri edo sedante bat eta analgesiko bat ematen zaizkio pazienteari, miaketa erosoagoa gerta dakion. Espezialistak uzkian barrena sartzen du endoskopioa, miaketari hasiera emanez. Proba bitartean, pazienteak sabela zertxobait handitua eduki dezake, digestio-bideak miatzeko airea sartu zaiolako, eta baita sabeleko ala edo heste-minak. Uzkitik airea kanporatzeak (putz edo puzker egiteak, alegia) arindu ditzake sintoma horiek. Behin proba amaitu ondoren, 3-4 ordu beharko ditu pazienteak erabat bere onera etortzeko, sedazioaren eraginez. Horregatik, miatutako pertsonak ez luke denboraldi horretan gidatu behar ezta arriskuko jarduerarik egin behar ere. Behin 3-4 ordu pasatu eta gero, suspertzea erabatekoa izango da. Zertarako balio du kolonoskopiak? Gastroskopiaren kasuan bezala, kolonoskopiak gaixotasun digestiborik badagoen ala ez esango digu, eta bestetik endoskopia terapeutikoa egiteko modua emango digu. Gaur egun posible da polipoak erauztea, edo estuguneak zabaltzea kirurgiaren ondotik edo koloneko hantura edo inflamazio-prozesuen ondorio moduan. Azken urteotan, eta koloneko minbiziaren intzidentziak izandako gorakadaren eraginez, koloneko minbizia edo polipoak izateko arrisku handia duten pertsonak aztertzeko proba moduan erabiltzen da kolonoskopia. Kolonoskopiaren erabilera terapeutikoa ere izan daiteke, diagnostikoaz gain. Polipektomia. Koloneko polipoak ebaki eta erauzi egiten dira lakio berezi baten bidez. Beroa sortzen duen korronte elektrikoarekin egiten da, baina ebakuntza egin aurretik odol-koagulazioaren analisia egitea beharrezkoa da. Estenosi baten zabalkuntza. Gutxitan erabiltzen da, kirurgia osteko estuguneak zabaltzeko batez ere. Kolonoskopioaren bidez airez edo urez zabaltzen diren baloiak sartzen dira estugunean, horrela estenosia konponduz.Noiz egin behar da proba? Asko eta desberdinak dira probaren indikazioak: uzkitik odola kanporatzea, pazienteak lehendik ere odoluzkiak edo hemorroideak dituela jakin arren. hesteetako gaixotasun inflamatorioaren (kolitis ultzerosoa edo Crohn) susmoa. Sintoma nagusiak sabelako mina, odolez zikindutako eginkariak eta sukarra dira. berriki hasitako idorreria, apur bat gehiegitxo luzatzen dena. diagnostikatu gabeko beherako kronikoak. minbizi kolorrektaletik operatuak izan diren pazienteen kontrol moduan, urteroko edo bi urtean behingo maiztasunarekin. azterketa erradiologikoan alterazioak (estuguneak, polipoak edo tumoreak) dauzkaten pazienteak, biopsiak hartzea beharrezkoa denean. koloneko polipoen aurrekariak dituzten pazienteak. Kasu batetik bestera gauzak alda daitezkeen arren, normalean 2.-3 urtean behin egin behar da kolonoskopia. Koloneko/ondesteko minbizia duten pazienteen familiartekoak kontrolatzeko. Kasu horietan aldakortasun handia dago, arrisku-mailaren arabera (ikus taula)Zeintzuk dira probaren kontraindikazioak? Gutxi dira proba egitea ezinezkoa egiten duten baldintzak: a) Kolitis akutu fulminantea b) Koloneko dibertikuluen inflamazio akutua, aurrekoan bezala koloneko zulaketa edo perforazioa gertatzeko arriskuagatik c) Aurrez diagnostikatutako koloneko perforazioa Izan al dezake konplikaziorik kolonoskopiak? Kolonoskopia metodo segurua da, baina ehuneko oso txikian bada ere (kasuen % 0,2-1 bitartean) izan ditzake albo-ondorioak. Koloneko zulaketa, polipo bat ebakitzean odoljario digestiboren bat eragitea edo digestio-bideetako germenak odolera pasatzea dira nabarmentzeko moduko konplikazio nagusiak. Heriotza-tasa oso apala da (% 0,01-0,03). Koloneko/ondesteko minbizia duten pazienteen familiartekoen kontrola 1. Arrisku altua. Miaketa egitea ezinbestekoa da, baldin eta:     - Koloneko familia-poliposia badago. Proba urtero egingo da, ebakuntza kirurgikoa erabaki arte. Gaur egun posible da tumorea bilakatzeko dagoen arriskua odol-analisi baten bidez jakitea.     - Kolon/ondesteko minbizi ez-poliposikoa badago. Senidearengan tumorea agertu zen adina baino 10 urte lehenago hasiko dira kolonoskopiak. Eta bi urtean behin kontrolatuko da.     - Kolon/ondesteko minbizia duten bi familiarteko edo gehiago badaude. 40 urtetik aurrera kontrolak (alegia, kolonoskopiak) 3-5 urtean behin egingo dira 2. Arrisku ertaina. Endoskopia egitea beharrezkoa da, baldin eta:     - 50 urte bete aurretik kolon/ondesteko minbizia diagnostikatu zaion familiartekoren bat badago. Kontrolak 5 urtean behin egingo dira, eta horietako aurrena familiartekoari minbizia diagnostikatu zitzaion adina baino 10 urte lehenago. 3. Arrisku baxua. Kolonoskopia egitea egokia izan daiteke, baldin eta:     - 50 urte bete ondoren kolon/ondesteko minbizia diagnostikatu zaion lehen mailako senideren bat (aita, ama) badago. Kolonoskopia 5 urtean behin egingo da, 40-50 urtetik aurrera. Jabier Agirre, UZEI