Docutec Baserriko oilaskoa Baserriko oilaskoa jaio eta hiru astetara aske uzten dute belardian. Labeldun oilasko honen elikadura zerealetan oinarritzen da: %60 artoa. 12 aste bete aurretik hiltzen dute eta saltokian ondorengo bereizgarri hauei erreparatu behar zaie: azal horikoa da, buruan izan ezik ez du ilerik eta azal azpian koipe gutxi du. Baserriko euskal arrazako bost oilasko mota daude: marraduna, gorria, lepasoila, beltza eta zilarra. Baserriko eta granjako oilasko industrialaren arteko aldea handia da: industriala azkar hazten dute gizentzeko pentsua emanez eta granjan pilatuta egon ohi da. Baserriko oilasko bakoitzak derrigor izan behar du larrean bi metro karratuko lekua eta aldiko 500 oilasko baino gehiago ezin dira hazi. Garai batean oilaskoa igande eta jaiegunetako jakia izan ohi zen, Gabonetarako ere gordetzen zen baserrian. Era industrialean hazten hasi zenetik, ordea, merkatu egun ohikoa bihurtu zaigu mahaian, bularkia xerretan, batez ere. Sukaldean prestaera anitz ditu: osorik, zatika, frijituta, gisatua, erregosia, plantxan, labean erreta, grillean eta egosia, besteak beste. Tripak kendu gabe, 24 ordu baino gehiago ozta-ozta iraungo du hozkailuan. Gordina eta tripak kenduta bi egun baino gehiago ez da komeni. Prestatuta badago, 3-4 egun eta jelatuz gero 6 hilabetez ere gorde daiteke. Oskola eta hegoak jelatu eta beste batean zopa edo salda egiteko erabili daitezke.