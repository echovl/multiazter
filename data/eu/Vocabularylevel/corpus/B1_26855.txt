Docutec Lo kuluxka Bazkalostean lo kuluxka egitea ona dela dio albiste txiki honek. Aditu baten iritzia dakar. GARA | Donostia Siesta edo lo kuluxka egitea osasunerako onuragarria da. Antza denez, antsietatea kanporatzen du eta burua funtzionatu ezinean dabilenean lasaitzen laguntzen du, gainera. Hala baieztatu zuen Cesar Escalantek, Andaluziako Psikologoen Elkarteko kideak. Burua kargatuta dagoenean, atseden hartzen laguntzen du siesta laburra egiteak. Halaber, fisikoki ere onuragarria da, giharren tentsioa murrizten duelako. Estresa ere urritzen du lo kuluxkak, eta perzepziorako gaitasuna, ostera, areagotzen. «Oroimena eta kontzentrazioa zorrozten dituenez, siestak burua freskoago edukitzen laguntzen du», esan zuen psikologoak. Dena dela, «lo kuluxka larregi luzatzea kaltegarria izan daiteke, arratsaldeko atsedena luzeegia izanez gero loaren ohiko zikloa nahasteko arriskua dagoelako», ohartarazi zuen. Hamar eta 40 minutu artean Siesta egiteko ohitura ekialdeko herrialdeetara eta herri anglosaxoietara zabaltzen ari da. Cesar Escalanteren berbetan, lanari buruz egin diren ikerketa psikologikoek erakutsi dutenez, «jendeak atsedenaldi luzexeagoak egingo balitu, hobeto lan egingo luke». Eguneroko lo kuluxkaren iraupena hamar eta berrogeita hamar minutu bitartekoa izatea jotzen du egoki Escalante psikologoak. Antza, kuluxka luzeagoa eginez gero, atsedenik eza, aldarte txarra eta esnatzeko zailtasunak sor litezke eta. Gizakiaren kontzentrazio ahalmena ez da berbera eguneko ordu orotan. «Gaueko 21.00etan murrizten hasten da perzepziorako gaitasuna. Gauean berdintsu irauten du goizaldea iritsi arte», adierazi zuen. Goizean, berriz, esnatzean, ahalmena bere ohiko mailara iristen da berriro, eta maila hazten joaten da arratsaldeko 14.00ak arte. Ordutik eta 17.00ak bitarteko orduetan mugatua izaten dugu, berriro ere, kontzentrazio ahalmena, eta horregatik, hain zuzen, komenigarria izaten da tarte horretan lo kuluxka egitea», azaldu zuen psikologoak.