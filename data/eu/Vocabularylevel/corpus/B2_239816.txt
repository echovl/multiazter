Docutec Neurriak Autoa kalean aparkatuta, eta beste bat bigarren ilaran, irteera oztopatzen. Egoera horretan gertatu zitzaiona kontatzen du Iturbek. Metro terdira ez zen iritsiko gizona. Ez daukat ezer metro eta erdira iristen ez diren gizonen kontra. Nahikoa zentimetro badira milimetro maitagarriz beteak direnean. Bost metroko Mercedesa zeukan. Eta bost metroko Mercedesen kontra ere ez daukat ezer. Gertatzen da bere Mercedesa juxtu nire autoaren atzean utzia zeukala, nire autoari mugimendua itoaraziz. Eta gertatzen da bozina diskreto xamar jo arren ez zela azaltzen bigarren iladan aparkatutako Mercedesaren jabea. "Barkatu" irrifartsu bat ahoan ezagutzea espero nuena besoak gora, oihu batean agertu zen ezerezetik bere autoa jotzen ari nintzela esanez. Erantzun nion irten egin nahi nuela eta ezin nuela, bere autoa zegoelako nirearen kontra, ez alderantziz. Bera berean, oihu egiteak arrazoia emango ziolakoan. Irribarre gaiztoz adierazi nion egoteko lasai. Segurua ordaintzen dudala eta bere autoak nireak eragindako seinalerik txikiena baldin bazeukan emango genuela partea. «Jakina! - berak- Hau ez da horrela geratuko!». Arrazoi zuen. Ez zen hala geratu. Autoa kendu zuen, nik neurea atera ahal izan nuen eta begira geratu nintzaion, «partea orain edo geroago?» galdetuz bezala. Mercedes gainetik ez zidan begiratu ere egin. Nik ez dakit partea non eman ikuskizun penagarri hark utzi didan seinaleagatik eta gizonaz gogoratzen dudan gauza bakarra bere neurri txikia eta autoaren handia dela jabetzeak eragiten didan kulpa eta egonezinagatik.