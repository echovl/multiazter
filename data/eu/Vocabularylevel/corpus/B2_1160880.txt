Docutec Jaiotzaren euskal erritua Atsolorra, jaioberriari auzoaren magala eskaintzeko erritua da. Ospakizuna eta konpromisoa, horixe zen Atsolorra. Batetik, haur bat jaio zela ospatzen zuen auzoak edo herriak, eta, bestetik, haur hori denen artean aurrera ateratzeko konpromisoa hartzen zuen. Ereñotzun 70eko hamarkadaren bueltan egin ziren azkenak, eta konturatu gabe ia galdu dute hitza bera eta erritua. Atsolorra. Hitza bera ezezaguna zen ereñotzuar askorentzat, nahiz eta ahanztura horretan eroritako askoren jaiotzak atsolorrekin ospatu. Horrelako gauzak ditu transmisioak, auskalo zergatik etenak gertatzen dira eta ia-ia galdu dute Atsolorra Ereñotzun (Hernani). Ia esan behar, 2012ko apirilean berreskuratu baitzuten urte batzuen ondoren. Izan ere, auzoan gogoratzen diren azken atsolorrak 70eko hamarkadaren bueltakoak dira. Emakumeen erritu horren arima pixka bat ulertzeko, hona detailetxo bat: Aranotik etorri ziren Ansa ahizpak txalaparta jo eta abesti batzuk abestera. Bakoitzak besoetako haur bat zekarren, biak izan baitira ama duela hilabete batzuk. Txalaparta jotzeko, noski, eskuak libre behar dira. Ainhoa emakume batengana hurbildu zen, haurra hartuko zion galdezka. Hark baietz noski. «Zenbat denbora du?», galdetu zion. «11 hilabete», Ainhoak. Galderagatik ondoriozta daiteke aurretik ez zuela haur hura ezagutzen, ez zuela inoiz besoetan hartu lehenago. Baina, hala ere, mutiko txiki hura gustura pausatu zen beso berri haietan, eta bere amak txalaparta jotzen zuen bitartean berak lo hartu zuen. Beso berriak ziren, baina ez ezezagunak. Auzokoen besoak eta magalak ezin dira ezezagunak izan. Hori da Atsolorraren helburua, amaberriak jakin dezala auzokoen besoak eta magalak beti izango direla gozo eta bero bere haurrarentzat. Jakin dezala bidean laguntza izango duela. Garai bateko argazkia, Fagollagan ateratakoa. Atsolorra haur bat jaiotzen zenean egiten zen erritua da. Haurra jaio zen etxean emakumeen merienda bat antolatzen zen; bakoitzak etxetik zerbait eramaten zuen eta festa bat egiten zuten amaberriaren eta jaioberriaren omenez. Jaiaren helburua amari eta haurrari babesa adieraztea zen eta haiekiko konpromisoa hartzea. Hartara, auzoak haur jaioberria aurrera ateratzeko konpromisoa hartzen zuen. Eta konpromiso hori txalapartarekin sinatzen zen. Berez, garai batean jaiotzen zen haur bakoitzak izaten zuen bere Atsolorra etxean. Mende honetako bertsio berrituan, urteko haur guztiak bildu zituzten Ereñotzuko Auzo-etxean. Atsolorra lehen ere festa eder bat zen, parranda polit bat, eta berreskuratu duten honetan hori mantentzen saiatu dira noski. (Jatorrizko testua erredakzioan moldatua) Iturria: http://www.gaur8.info/edukiak/20120505/338714/Atsolorra-jaioberriari-auzoaren-magala-eskaintzeko-erritua/ Gai honi lotutako audio bat duzu entzungai IKASBIL atarian: Atsolorra, euskal erritu zaharra  