Docutec Bilerak RUFINO IRAOLA / Nire denboran, auskalo zenbat bilera egin dudan honezkero, klandestinitateko garai ilun haietan hasi eta oraintxe arte, gaur goizera arte. Guztietan egitura berbera errepikatzen da. Hiru eratako partaideak elkartzen dira: bilera prestatuta joaten direnak, hitz egitera joaten direnak eta isilik egotera joaten direnak. Bilera ondo prestatzeak, sarritan, esan nahi du asteburuari orduak lapurtzea edo loari zor zaionik ez ematea. Hala ere, hori egin ondoren fruitua emango balu, gaitz erdi! Zenbat aldiz ez da gertatzen, ordea, gai edo asunto bati, ondo egosi arte, bueltak ematen aritu, bilerara joan eta besteek zure proposamenak hankaz gora botatzea? Izan ere, bilera ongien prestatu dutenen tesiak ez dira beti aurrera ateratzen, baizik eta gehien hitz dutenenak edo builaka mintzatu direnenak; isilik egoten direnek lagunduta, noski. Eta has zaitez «berriro bira», jo ezazu atzera eta ekiozu ostera ere lehengo bideari, zerotik hasita. Gainera, seguruenik, aurreko konklusio beretsuetara iristeko. Hala ere hor nonbait, zuri arrazoia ez ematearren, lehengoa baino proiektu okerragoren bat onesten ez bada. Jakina, hori dena demokraziaren izenean onartzen dugu. Beraz, batzuetan demokraziak ere badu ipurdian zuloa. Eta zulo horren erruz hamaika aldiz atera naiz bileretatik tripak jaten. Bada zenbait gauza bozketa hutsez erabaki ez daitekeena edo, gutxienez, boto kualifikatua eskatzen duena. «Gaixo bati zer botika eman behar zaion erabakitzeko bost mediku biltzen direnean, ez dut uste hori bozketaz erabakiko dutenik», esan nion aurrekoan bati. «Baina hori diferentea da, hori oso serioa da», erantzun zidan. «Bejondeizula! -esan nion-, gure asuntoak al dira serioak?»      