Docutec Babes kremak, eguzkiaren etsai Eguzkiaz babesten gaituzten kremak behar bezala erabiliz gero, izpi ultramoreen eragina murriztu egiten da eta erredurak izateko aukera gutxitzen da. Baina krema guztiak berdinak ez direnez, eragina ere ez da bera izaten. Eguzki-iragazkiak, kremak, erradiazioa islatzeko edo erradiazioaren zati bat xurgatzeko gai diren substantziak izaten dira. Krema horiek fisikoak eta kimikoak izan daitezke. Fisikoak gai mineralak izaten dira, suspentsio eran erabiltzen dira eta argiak ezin izaten ditu iragan. Erradiazioa islatzeko gai izaten dira. Substantzia kimikoetan oinarritutako kremak, berriz, UV izpietako batzuk xurgatzeko gai izaten dira, energia kaltegarria okerrik egin ezin dezakeen energia bihurtzen baitute. Bestalde FPS faktorea [edo Eguzkitik Babesteko Faktorea (EBF)] —iragazkiaren eraginkortasun-faktorea— agertzen da kremetan. Faktore horrek eguzkitan kalterik jaso gabe zenbat denbora egon daitekeen adierazten du. Adituen ustez, azal arrunta duen edozein pertsona 20 minututan lasai egon daiteke eguzkitan inolako kalterik jasan gabe. Esate baterako, FPS-15 faktoreak esan nahi du eguzkitan 15 bider gehiago egon daitekeela. Urarekiko erresistenteak diren iragazkiak, water-resistant izenekoak, 40 minutuko inmertsio bat edo 20 minutuko bi inmertsio jasateko gai dira. Horrek baino eragin handiagoa dute water-proof izenekoek, 80 minutuko inmertsioa edo 20 minutuko lau jasateko gai baitira. Jakina, urarekiko erresistenteak diren bezala, izerdiarekikoak ere badira. Krema bat edo bestea aukeratzerakoan, faktore horiez gain, beste batzuk ere hartu behar dira kontuan: latitudea, eguzki-izpiak zuzenagoak baitira ekuatorean poloetan baino. Altitudea, erradiazioak arriskutsuagoak baitira zenbat eta gorago. Eta elurrak eta hareak eragiten duten izpien islatzea. Era berean, kontuan hartzekoa da eguzki-erradiazioen % 90 behe-lainoak, lainoak eta poluzioa zeharkatzeko gai direla. Eguzkia hartu. B. Kortabarria. Zientzia.net, 2000-08-06