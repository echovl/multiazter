Docutec Arrate Plazaola: Onkologikoari eskainitako bizitza Arrate Plazaola (Donostia, 1951) Medikuntzako ikasketak amaitzen ari zela iritsi zen Gipuzkoako Onkologikora. Onkologia hitzak beldurra ematen zion, heriotza eta sufrimendua ez zituen gertutik ikusi nahi, eta bere burua ez zuen leku hartan ikusten denbora luzez. Urteekin, ordea, Onkologian espezialista bilakatu da eta Onkologikoari eskaini dio bizitza. "Iritsi nintzenean ez nuen inondik inora neure burua Onkologian ikusten, baina urteak pasatu ahala gustua hartu diot lanbideari eta gaur egun esan dezaket ez dakidala beste ezer egiten". Arrate Onkologikora iritsi zenean Erradiokirurgikoa esaten zioten, "aparatu handiak zeuden garai hartan, erradioterapia egiteko, baina ezer gutxi gehiago. Orain, berriz, teknologia berriek aukera handia ematen digute minbiziari aurre egiteko". Onkologikoan lanean hasi zenetik hogeita hamaika urte pasatu dira, eta bertan erretiratuko da, "hori gustatuko litzaidake". Minbiziaren kontra hogeita hamaika urtez lan egin ondoren, gaixotasunak eragiten duen sufrimendura ohitu zara? Ez dut uste ohitura kontua denik. Minbiziari ahalik eta normaltasun eta naturaltasun handienaz egin behar diogu aurre, bai medikuok eta baita gaixoek ere. Tamalez, gizarte honek heriotza eta zahartzaroa apartatu egin ditu. Aspaldi etxean hiltzen zen jendea eta hilotza etxean izaten genuen. Orain, berriz, hori guztia etxetik atera dugu. Gizartea aldatu egin da, eta uste dut heldutasun-arazo bat dagoela. Guk lehen baino naturaltasun handiagoarekin egiten diogu aurre heriotzari. Minbiziaz hitz egiterakoan izua sentitzen du pazienteak, zergatik? Ez dakielako zer den eta ezjakintasunak beldurra sortzen duelako. Arlo horretan ere gauzak asko aldatu dira. Gaur egun minbiziak heriotza ekar dezake, baina itxaropena ere asko handitu da. Urteekin pazienteen galdera motak ere aldatu egin dira. Lehen minbizia eta heriotza gauza bera ziren, baina gaur egun ez. Orain beste era bateko galderak egiten dituzte pazienteek; zein izango den euren bizitza-kalitatea, zenbat urte biziko diren, nolakoa izango den azken unea... horrelakoei erantzun behar izaten diegu gaur egun. Nola erantzuten diozue horri? Apaltasunez, baina beti egia esanda. Erantzunik ez dugunean, hobe da isiltzea. Medikuok ezin dugu gezurrik esan, ez da ona-eta gezurra esatea. Askotan ez dugu jakiten zer esan, ez dugulako guztia kontrolatzen, eta horrelakoetan zenbait galderari ezin izaten diegu erantzun. Zer egin gaixoek gaixotasunaren berri izan nahi ez dutenean? Orduan, hobe da ezer ez esatea. Ez dugu inongo eskubiderik ezer esateko eta isildu behar izaten dugu. Minbizia diagnostikatzen duzuenean uste duzue gaixoak bere gaixotasunaren berri izan behar duela? Gaixoaren eta medikuaren arteko komunikazioa ona denean, gaixotasunari hobeto egiten diogu aurre. Zenbat eta gehiago jakin gaixotasunaz, informazio gehiago izan minbiziaz, tratamenduaren inguruan gehiago ulertu, minbiziari aurre egiteko aukera gehiago izango ditu gaixoak. Bestela isolatuta geratzeko arriskua dago eta hori ez da ona. Horrek kalte besterik ez dio egingo. Minbizia, zelula gaiztoen inbasioa Zer da eta zergatik sortzen da minbizia? Gorputzeko edozein ehunetako zelulek duten balazta apurtzerakoan sortzen da minbizia. Zelula horiek biderkatzen hasten dira neurririk gabe, eta euren segurtasun-prozesuak gastatzen hasten dira eta mutazioak gertatzen dira. Zenbat eta biderketa gehiago egin, zelulak desberdinagoak izango dira. Eta horrela, zelula horiek biriketara, muinetara, hezurretara edo gibelera egingo dute. Aldaketa gehienak genetikari lotuta daudela dakigu orain. Azken ikerketetan ikusi dugu hiru generen ondorioz bularreko minbizia biriketara joaten dela. Beraz, esan dezakegu, zertxobait gehiago badakigula. Ezinbestekoa da lehenengo jakitea, gero kontrolatzeko. Zein dira arrisku-faktoreak? Tabakoa erabat lotuta dago biriketako eta eztarriko minbiziari. Dieta ez orekatuek, zuntz gutxikoek, eta koipe konkretu batzuek ere eragin dezakete minbizia. Baita haragi gorria neurriz kanpo jateak ere. Bizimodu osasungarri bat egitea ona da, baina ez bakarrik minbiziari aurre egiteko, baita beste gaixotasun batzuei aurre egiteko ere. Eguzkia neurririk gabe eta babesik gabe hartzea ere oso arriskutsua da. Substantzia kimikoek ere eragin dezakete, amiantoak eta horrelakoek. Zein dira gehien diagnostikatzen dituzuen minbiziak? Emakumeetan, bularreko minbizia, gizonezko eta emakumeetan hesteetakoa da gehien izaten duguna, eta gero eta gehiago biriketakoa ere ematen ari da, bai gizonezko zein emakumeetan. Prostatakoa ere asko dago gizonezkoen artean. Zer egin behar dugu minbizia ekiditeko? Ahalik eta bizitza osasungarriena egin behar dugu. Gainera, diagnostiko goiztiarrak klabeak dira. Familian aurrekariak daudenean prebentzio-neurriak hartzea ere oso inportantea izaten da. Era berean, logikaz jokatu behar da. Pertsona batek azaleko kolore-aldaketa sumatzen badu edo zauri txikiren bat atzematen badu, kontsultatu egin behar du medikuarekin. Mamografiak dira horren adibide, 40 eta 65 urte bitarteko emakumeen artean egiten ditugu eta diagnostiko goiztiar asko egiten ditugu. Zergatik daude horrenbeste minbizi-kasu Euskal Herrian? Ez dut uste hemen beste inon baino minbizi-kasu gehiago dagoenik. Gure erregistroak begiratu ditut eta Euskal Herrian ez daude beste herrialde batzuetan baino minbizi-kasu gehiago. Minbiziaren aurkako borrokaren garapena Zenbat aldatu da minbiziaren aurkako borroka? Minbiziaren aurka hiru bide erabiltzen ditugu gaur egun; kirurgia, erradioterapia eta botikak. Horien artean kimioterapia eta antigorputz monoklonalak dira ohikoenak. Orain hogeita hamaika urte Onkologikora iritsi nintzenean, dozena erdi botika besterik ez genituen, eta minbizi guztiei aurre egiteko erabiltzen genituen. Kimioterapia hutsa zen. Gaur egun aukera ugari dago. Hormonak, botika ugari, eta beste zenbait berrikuntza ditugu. Lehen bularreko minbizia zuten emakumeen erdia baino gehiago hil egiten zen, gaur egun asko aldatu da kopuru hori. Esan dezakegu, egun minbizia duten bost pertsonatik bakarra hiltzen dela. Bost horietako bi sendatu egingo dira, beste bi gaixo kroniko bilakatuko dira eta bosgarrena hil egingo da. Minbizia gaixotasun kroniko bihurtzeko bidean sekulako aurrerapausoak eman dira azken urteotan, oso urrats garrantzitsuak. Nanopartikulek balioko al dute minbiziaren kontra lan egiteko? Baietz esango nuke nik. Hori da bidea eta horretan dihardute ikerlariek. Medikuok eta zientzialariek elkarlana egin behar dugu, eta horrela aurkituko ditugu gaixotasunaren kontrako sendagaiak. Zorte on, Arrate, eta zorionak egiten duzuen lan bikainagatik.