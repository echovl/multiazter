Docutec Neguz jantzitako udaberria Tenporei erreparatuz, datozen hiru hilabeteetako eguraldia aurreratu digu Pello Zabalak: "Hasi gordin samarretik, ondoren epelxeago eta gero bustira joko du. Ematen du Aste Santua bigunago datorrela". Udaberriak iparra izango du lagun. Neguz mozorrotutako udaberria datorkigu. "Bai martxoa, bai apirila eta bai maiatza orain arte dabilen giro honetan ibiliko da: neguaren eran, koska nabarmen samarrak ekarriz, tarteka aste garbi, dotore baina freskoekin. Norm,alean, iparra nahiko hotzetik ibiliko da". Zer izan duen kontuan hori esateko? Tenporak, lau egun hauetako eguraldia, asteazkena eta larunbata bitartekoa. "Asteartetik asteazkenerako gauerdi bitarte horretan  zen ilgora, ilargiaren koska, eta hor beti izaten da okerraldi bat. Eta herenegun eguerdira arte haizea, elurra, elur bisutsa... iparra fuerte. Pixkanaka haizea mantsotu egin zen, baina tenperaturak hotzetik mantendu dira, Europatik datorren haize horrekin. Herenegun arratsaldean, atzo eta gaur biguntze txiki bat izan da; eguzkia keinuka agertu da pitin bat. Hala ere, eguzkiak ez du berotzerik lortuko; gure mendietan hotz dago oraindik, zerora ezin iritsirik! Eta ematen du larunbat aurrera doan hainbestean berriro gordinaldi bat datorrela". Datorren hilabeteetarako eguraldia Datozen hiru hilabeteetara eramanda, ilargi betetik ilargi betera: hotza, elurra eta euria nagusituko dira martxoaren 25a arte, epelxeago eta eguzkitsuago egingo du apirilaren 24a bitarte, eta berriro okerrera egingo du maiatzerako, hotza eta euria eskutik helduta. Hilabete osoa horrela?, galdetuko duzue. Ez, noski. Zabalaren arabera, "oso gutxitan egiten du 28 edo 29 egunez eguraldi igual-iguala gure lurraldetxo honetan. Ez onetik, ez txarretik. Ilargialdiak beti dauzka lau koska, eta normalena izaten da bi astean eguraldi mota bat izatea —onetik bada, ona—, hirugarren bat aldakorra eta laugarrena gaiztoagoa. Txarretik badabil, berriz: bi txar samarrak, bestea erdizka eta beste bat ona. Ez dakiguna da zein ordenatan joango den". Denbora tarte bakoitzean nagusituko den eguraldia ematen dute tenporek. Hori bai, ilargiak "jokaera makurrak" ere badituela dio, "bere martingalak; zaila da epe luzera antzematea". Eta Aste Santua? Gehienoi komeniko zaizue zer egingo duen jakitea, ezta? Hona hemen Zabalaren erantzuna: "Ez dakit, baina susmoa daukat ez dela gaiztoetakoa izango. Aste Santuan beti egoten da ilargi bete-betea. Beste urte batzuetan hor izaten da joera txarraldirako, baina aurten uste dut beste aldera ibiliko dela; oraindik goiz da esateko... Tenporek uzten duten gaurko egunagatik batez ere, suabeena hortxe tokatuko litzateke, eta horregatik daukat esperantza". Ea hala den! Tenporen jatorria Urrutira joan behar da tenporen jatorriaren bila: "Duela ia hamazazpi mende, Erroman Eliza hasi zen barau egunak eta otoitzak egiten urtaroetan sartu aurretik, hor zeuden ospakizun batzuk baliatuz: izan ere, hazia ereindakoan, mahatsa bildutakoan  eta garia batutakoan festak egiten zituzten". Eta hona ere iritsi zen. Eguraldi kontuak, noski, oso garrantzitsuak ziren gure baserritarrentzat, eta "bijiliaren ostean, gauerdian, eguraldiari begiratzen zioten: ¿Ea zer haize dagoen, haize hau gelditzen  baita'. Gure baserritarren ekarpena izan zen; halako erlijio funtzio luzeen ostean, berriketan egindako aurkikuntza. Elizako festa batzuen ondoan, euskaldunak jakin du hor zer edo zer, misterio bat topatzen: egun horietan izan ohi zen haizeak gero eragina zuela". Zenbat eta noiz? Urtero lau tenpora izaten dira, urtaroen inguruan. "Neguan urtaro hasieran, eta irailean ere bai, baina udan eta udaberrian aldakorragoa da. Pazko ospakizuna udaberriko lehen ilargi betean da, eta aurten azkar dator, eta oraingo tenporak mugitu ditu, eta udakoak ere bai. Ia hilabete lehenago tokatzen da". Hurrengo tenporak maiatzaren 18an dira. Zenbat egun izaten diren? "Tenporetan otoitz egunak eta barau egunak asteazkena, ostirala eta larunbata ziren. Osteguna hor tartean dago, baina ikusten da zer joko darabilen eguraldiak, eta horregatik aipatzen ditut laurak. Gero, gure zaharrek beti begiratzen zuten larunbat gauean zer gelditzen den, tenporen egunen buruan". Hori bai, Iparraldean eta Bizkaian astebeteko eguraldia kontuan hartzeko ohitura dago.