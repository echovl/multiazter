Docutec Antzoki iluna Iritzi artikulu labur honetan munduko politika astindu duten bi gertakizun aipatzen ditu egileak. Ondoren E. H.-ko arazoa bideratzek ausardia eskatzen du. Harkaitz Cano Sadamek kartzelak hustu ditu hauteskundeak irabazi dituela ospatzeko. Txetxeniar gerrillariek berriz, Moskuko antzoki bat hartu dute, ehunka pertsona bahituz. Norbaitek esango du: zelako segurtasun eza herrialde horietan... Norbaitek esango du: nola liteke kartzela bateko preso guztiak askatzea, besterik gabe, agintariari apetak eman diolako, bere umorearen arabera eta gatibu zeudenen artean bereizketarik egin gabe: bortxatzaile, preso politiko, trafikante diren begiratu gabe? Azkenik, norbaitek, arnasa lasai hartu eta esango du: eskerrak gu demokrazian bizi garen... Nago, ordea, ekin-tza hauek badutela zerbait sortzailea, ekar ditzaketen helburuak katastrofikoak suerta daitezkeenik ukatu gabe ere. Zerbait demostratzen dit kartzela bat hustutzeko harrokeria duen tiranoak. Eta zerbait demostratzen dit, halaber, xehetasun guztiak goitik behera pentsatu ondoren, talde batek Moskuko bihotza -zer da, bestela, errezel gorrilunez betetako antzoki bat?- inbaditu eta sistematikoki ukatuak zaizkion eskubideak erreibindikatzen dituenean. Zer? Pultsua daukatela. Gauzak iraultzeko pultsio bat eta ondorioak jasateko ahalmena. Zainetan odola dutela eta ez argizaria. Gurean berriz, gure made in Bertangoxo demokrazia, parlamentu, gure eskolume eztabaidekin, munduko suburbio txiki bateko, historiaren karrika minimo bateko arazo txiki bat konpontzeko ez gara gauza. Ez daukagu pultsurik edo ez gara ausartzen izatera. Ez dut txetxeniar gerrillarik eskatzen Principal antzokian. Ezta kartzelak hustuko dituen inor ere, hauek hustuz gero, galtzeko baino irabazteko askoz gehiago dugula iruditu arren. Pultsua duen jendea eskatzen dut. Alo? Ba al da norbait antzoki ilun honen bestaldean?