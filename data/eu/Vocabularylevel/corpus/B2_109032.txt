Docutec Heriotza ekologikoak: Ingurugiroari kalterik egiten ez dioten ehorzketa-mota alternatiboak Heriotza eta gorputz-hondakinak deuseztatzea askotan aipatzen dira gure artean. Baina, gaur egunean orain arteko hobiratzeko erak arazo asko sortzen dute gure ingurugiroan: deforestazioa, kutsadura... Zorionez, gero eta aukera 'berde' gehiago daude hildakoari azken atsedenlekua emateko. Azken urteotan, herrialde batzuetako ekologistak eta enpresaburuak hizketan eta neurriak hartzen hasiak dira, gorpuak hobiratzeak ingurugiroari eragiten dion zenbait arazo larriri aurre egiteko. Arazo nagusiak dira: zur nobleekin hilkutxak egiteko burutzen ari den baso-soiltze gaitza, kutsadura eta errausketak eskatzen duen energia-kontsumoaren gastua. Baina, gai horiek ekologisten ekimen berrien oinarria badira ere, erakunde batzuek, Heriotza Naturalaren Zentroa adibidez, beste alderdi asko hartzen dituzte kontuan, heriotzako orduan familian eta pertsona maiteengan hildakoari berezko eran azken agurra egitean eragin handia dutenak. Kanpotik inportatutako zura Orain dela hiru bat belaunaldira arte askoz ere hilkutxa gutxiago erabiltzen zen, gaur egunean baino. Europako herri askotan ohitura zen 'parrokiaren' hilkutxa erabiltzea. Zerraldo bakar bat zegoen herrian herritar guztientzat hileta-elizkizunetan erabiltzeko. Gorpua hilkutxan denbora jakin batean sartuta egon ondoren, hil-oihalean bilduta hobiratzen zen. Europako herrialde batzuetan aginduta zegoen hil-oihalean bilduta hobiratu behar zirela, besterik gabe. Garbi dago lur emateko era hori ekologikoagoa eta jasangarriagoa zela gaur arte gure artean gehienbat erabiltzen dena baino. Izan ere, kanpotik ekarritako egur nobleak neurri handi batean hilkutxak egiteko erabiltzen dira. Ehorztetxe batzuek luxuzko zerraldoak eskaintzen dituzte zur bereziekin eginak: kaoba, teka edo ayousa. Baina, hilkutxarik merkeenak ere sarritan aglomeratuekin, kontratxapatuekin edo egur tropikaletik ateratako xaflekin egiten dira. Kontuan hartu behar da hilkutxa horien azkena errausketa-labean erreta geratzea dela, edo lur-azpian usteltzea. Horixe da oihan tropikaletako azken tristea, eta ez da ahaztu behar baso horien ekosistemak Lurreko biodibertsitatearen erdia osatzen duela. Kartoizko kutxak Aipatutako arazoei aurre egiteko, enpresa batzuk hasiak dira hilkutxak beste gai batzuekin egiten: ekoizpen jasangarriko materialak, adibidez, kartoia (kolore desberdinetan, marmol edo zur-itxurarekin), zuntz birziklatua Suediako basoetatik ekarritako zuntza nahastuta eginak. Suedian Forest Stewardship Council (FSC) erakundeak arautu dituen kudeaketa jasangarriaren araberako printzipioei jarraiki botatzen dira zuhaitzak. Egiten dira errauts-ontziak ere, uretan desegiten direnak. Ekimenak gero eta deigarriagoak dira gaur egunean, Fowler De Sullivan australiarrena esate baterako. Enpresaburu horrek egunkari-paper birziklatuarekin egindako hilkutxak saltzen ditu. Vic Fearn izeneko beste enpresa ingeles batek egur zaharretik ateratako xaflekin egiten ditu zerraldoak, diseinu pertsonalizatuarekin apainduz (esateko, hegazkin itxurako hilkutxa bat, bezeroak hala eskatuta). Errausketa 'Garbitzat' hartzen den irtenbide hau gero eta onartuagoa dago gaur egunean jende artean (Europan %30a). Baina, errausketa-prozesuak inpaktu ikaragarria eragiten du ingurugiro adierazgarrietan. Kutsadura-emisioak egiteaz aparte, sarritan zurezko zerraldoak hildakoarekin batera errausten dira. Gastua eta kutsadura Batasun Europarreko arauek diotenez, gorpuak gutxienez 294 gradutan erre behar dira ordu eta laurden batean. Laurogeiko hamarkadan baino bost aldiz handiagoa da gaurko gas-kontsumoa gorpu-errausketan. Estatuan gorpua eta hilkutxa erretzen dira, eta bi ordu eta erdi irauten du hori egiteak. Mexikon, Distritu Federalean, munduko hiririk kutsatuenean, 14.600 gorpu errausten dira urtero eta horrek esan nahi du, 30 kilo emisio toxiko botatzen direla atmosferara. Kimika kaltegarria Hilkutxetan elementu toxikoak egoten dira, adibidez, metal astunak edo gai kimikoak bernizetan, itsasgarrietan eta pinturetan. Material arriskutsu horiek atmosferara botatzen dira eta oso kaltegarriak izan daitezke airea edo ura kutsatzen badute. Bestalde, Legeak agintzen duen bezala errausteko erabiltzen den gas-kopuruak erregai fosilen eskaera areagotzen du, eta horiek lur-azpitik ateratzeak ere kalte ekologikoak eragiten ditu. Errausketa-kopurua izugarri hazi zen XX. mendean, besteak beste, hirietako hilerrietan lekurik ez zegoelako, baita era horren sustatzaileen ustez osasun publikoaren onerako hobea eta denentzat erosoagoa omen delako. Erosotasunaren aldeko arrazoiak onargarriagoak badira ere, zalantzan jartzekoa da osasunaren eta higiene publikoaren arrazoia. Ez dago daturik ohiko lur ematea osasunerako kaltegarria dela frogatzen duenik, ezarritako arauen baitan egiten bada. Baina, esan bezala, errausketak sortzen dituen gasak kutsadura eragin dezake airean eta uretan, eta hori kezkatzekoa izan daiteke. Zailagoa da natura zaintzearen izenean errausketaren alde egotea, ohiko lur ematearen aldekoa izatea baino. Energia-kontsumoaren gastu handiaz aparte, berotegi-efektua areagotzen duten gas asko jaurtikitzen dira airera. Arazo-mota horien aurrean, Natural Death Centre bezalako elkarteek informazioa eskaintzen dute errausketak sortzen dituen osasunari eta lege-alderdiei buruz, hileta ekologikoagoa eta pertsonalagoa eskainiz. Aukera-mota horiek lekua kentzen ari zaie ehorztetxe handien eskaintza tradizionalei. Horietako batzuek nazioartean jarduten dute, eta zerbitzu estandarra eskaintzen, maite dugun norbaiten hondakinen azkenarentzat ekimen-tarte gutxi utziz. Aldaketarantz Baina, nahiz eta eskaintzak geroz eta anizkunagoak izan, zaila izango da, hasiera batean behintzat, jendeak formula berri horiek onartzea. Errotuta dauden ohiturak eta pertsonen jarreraren beharrezko pentsaera-aldaketak, hain sustraituta eta mito bihurtuta dagoen kontu honi dagokionez, asko konplika dezakete arazoa. Kartoizko zerraldoei buruz, adibidez: zur nobleak ospearen benetako sinboloak dira, eta pertsona askok gehiago estimatzen dituzte, kartoizko zerraldo apalak eta ekologikoak baino. Horregatik, askok diote formula berri hauek onartzea ezinezkoa izango dela epe motzean, hileta-erritoak gure buruetan oso errotuta daudelako. Epe ertainera edo luzera sartuko dira hileta-mota horiek, kultura-ikaskuntza baten asimilazioaren bitartez normalkuntzaren bat burutzen bada. Agian, hiritarrei informazioa ematea izango da ikaskuntza hori lortzeko erarik egokiena. Prozesu geldoa izango omen da, beraz, tabuak ezabatzea, baina jarrerak aldatzen joango dira, jendea arazoaren garrantziaz ohartzen den heinean. Gure gizarteko hiritarra ez da konturatzen zenbat egur gastatzen den zerraldoak egiten, ezta errausketak zein kaltegarriak diren ere, baina datuak ezagutzen hasten denean, egokitu eta moldatu egingo da. Hilkutxak eta gorpu-errausketak zein arazo sortzen dituen Zerraldoak egiteko behar den zur-kontsumo gaitza eta errausketek eragiten duten kutsadura dira eraso nagusiak. Hilkutxak Zalantzarik gabe, ehorzketa ekologikoagoa da, errausketa baino, zerraldoak egiteko zur tropikalen erabilera alde batera uzten bada. Araurik eta zentzurik gabeko negozioak eraso ikaragarria eragiten die Amazoniari eta gainontzeko oihan tropikalei. Gainera, kalte izugarria egiten die faunari, florari eta eremu horietan bizi diren indigenei. Beharrezko zuhaitzak Urtero 400.000 bat pertsona hiltzen dira estatuan. Horien hilkutxak egiteko 30.000 tona zur behar dira. Hilkutxa bat egiteko hiru zuhaitz oso behar dira. Ondasun ekologikoaBaso tropikalek balio ekologiko ikusgarria dute. Lurreko azalaren %2a izanik, munduko faunaren eta floraren %50a dago paraje haietan. Biodibertsitate honetan material genetiko asko dago, medikuntzarako, nekazaritzarako eta industriarako produktu berriak aurkitzeko onuragarriak. Zenbat ohitura bitxi hildakoen inguruan Giza hezurrekin egindako apaingarriak Bengalako golkoan, Andamán irletan biluzik hobiratzen dituzte gorpuak. Lur eman eta handik sei bat hilabetera hezur bila joaten dira apaingarriak egiteko. Oihanean Ugandako kanungu tribukoak bere buruaz beste egin dutenen gorpuak oihanera eramaten dituzte, erriturik gabe, lur eman gabe, piztiek irents ditzaten. Ganges Askok hinduen ibai sakratura itzuli nahi lukete hiltzean. Txiroen gorpuak hara botatzen dituzte, besterik gabe. Aberatsenak, ordea, aurrez erre egiten dituzte ibaiertzean. Hezurtegiak Leku askotan, gure artean ere bai, gorpuak hilobiratu eta handik urte batzuetara hezurrak atera eta biltegi batean jartzen zituzten. Ohitura horren alderdi ona da lekua libratzen dela hilerrietan. TibetHangoen tradizioan, gorpuak zatitu egiten dira erritu bati jarraituz, saiek irents ditzaten. Horrela adierazi nahi dute hildakoa lurreko bizitzatik zerura pasatzen dela.