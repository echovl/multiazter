Docutec Teknoestresa Gaur egun, badago jakitea nor ari den deika telefono dei bat jasotzean. Hori aitzakia hartuta, teknologia berriak gure bizimoduan duen eraginaz gogoeta laburra egiten du. Javi ONAINDIA/ Egunotan telebistako iragarki batean ikusi dudanez, garrantzitsua da telefonoz deitzen diguna nor den aurretiaz jakitea, ahotsa entzun aurretik dagoeneko jakinaren gainean egotea, eta telefonoan pantailatxo berezia jartzea nahikoa da horretarako.   Egia esan, baditu abantailak deiaren hartzailearentzat, batez ere deitzen duena gogoko ez duenean. Baina telefonoak berea duen ezaugarria galtzen du era horretara: aurrerantzean ez da ezustekoen kaxa izango, hartu orduko jakingo dugulako nork deitzen digun, horren arabera erabakiz deiari erantzun ala ez.   Erantzutean erabiltzen dugun «bai, nor da?» ohiko esaldia ere aldatu beharko dugu, ez baitu zentzurik izango: «Kaixo, ama, Ainhoa, Urlia edo Berendia» eta antzeko formak nagusituko dira aurrerantzean. Honek alde on ugari izanik, eta katuaren bosgarren hankaren bila ibili nahi barik, pena apur bat ematen dit ezustekoetarako gero eta aukera gutxiago izateak. Nik atsegin ditut «bai, nor da?» galdetu ondorengo zalantza segundoak, beste aldekoaren ahotsa ezaguna izango ote dudan ala ez erne eta zain egotea.   Egia esan, ni ezustekoen zalea naiz, baikorra izanik beti onak izango direlakoan. Baina sorpresaren faktorea desagertzeko zorian dago gizartean: jaio orduko dakigu umeak neskak ala mutilak izango diren, atarietako txirrinetan ipinitako bideoîkamerei esker laster ikusten dugu eraikinean sartuko dena nor eta zelakoa den...   Horrelako adibideen zerrenda gero eta luzeagoa da, ezustekoena laburragoa den heinean. Beraz, sorpresazalea izanik, momentuz ez dut pantaila salataririk ipiniko telefonoan, nahiz eta badakidan gurpil horretan sartu gabe ez dudala luzaro iraungo.   Teknologia izugarri aurreratu da aspaldion, eta sarritan entzuten da «gaur egun zer ez dago bada?» esaldia. Etxean tramankulu ugari sartu dugu eta menpean hartu gaituzte. Eskaintzen diguten laguntza ikaragarria izanik, menpekotasun horrek galera ere ekarri digu, dakiguna egiteko ahalmena galtzen dugulako sarritan makinen mesedetan.   Aspaldiko urteetan kalkulagailua erabili ondoren, lehengo batean ez nintzen buruz eragiketa xume bat egiteko gai izan; ordenagailuz idazteko hartutako ohituraren ondorioz lehen baino askoz idazkera traketsagoa daukat egun. Baina hauek ez naute horrenbeste kezkatzen, etxetresnaren bat izorratzen denean horrek eragiten digun ernegaldiak eta inpotentziak baino, sarritan ez garelako gai izaten lehenago tresnarik gabe egoki egiten genekiena egiteko ere.   Zerbaitetarako makinaren bat erosten dugunean, dakigunaren eta gauzak egiteko dugun ahalmenaren zatia galtzen dugu, eta hori gogoan izatea beharrezkoa da.   Ondo dago makinek guri bizimodua erraztea, baina menpekotasunaren muga igaro barik.   Kontrakoa badirudi ere, teknologiaren eta aurrerapenen aldekoa naiz, baina errespetua diet. Beharbada teknologia berrietara erraz egokitu ezin dugunon gaitz berria omen den teknoestresak jota ibiliko naiz. Ea Internetez egiteko terapiaren bat asmatzen duten guretzat: jo eta ke txateatuz bilatutako lagun koadrila berriarekin afari birtuala antolatu arte.  