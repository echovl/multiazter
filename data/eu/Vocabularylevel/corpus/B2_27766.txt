Docutec Gertatu ez zen notizia batek eragindako hausnarketa Hitzaldi batera ez zen inor joan. Hori da abiapuntua, ondoren batzar, ekintza, deialdi, protesta eta abarren indar galtzeaz gogoeta egiten du. GOTZON ARANBURU - Kazetaria   Zer da notizia? Gertatu den zerbait. Gertatu ez den zerbait izan al daiteke notizia? Jakina, baldin eta zerbait gertatuko zela segurutzat jotzen bazen. Hauetako notizia bat duela egun gutxi gertatu da Euskal Herriko hiriburu batean: gutxieneko errentari buruzko mahai-inguru bat antolatu, alderdi guztietako ordezkariak azaldu (politiko ezagunak, horien artean Madrilgo Kongresuko diputatu bat) eta, hitz egiten hasteko ordua iritsi zenean, entzulerik ez aretoan. Pixka bat itxoitea itxura izango zela pentsatuko zuten hizlari izan behar zutenek, baina ikusirik alferrik zeudela, inor ez zela azaltzen, elkar agurtu eta bakoitza bere etxera joan zen. Zer irakurketa egin daiteke pasadizo honetaz? Bat baino gehiago. Komunikazio-tresna batzuk geure begien aurrean hiltzen ari dira. Duela hogei urte mitin bat gauza serioa zen ­akordatzen naiz Urretxuko frontoian Carrillok emandako bat; hango bandera gorriak eta berotasuna!­, gaur egun konpromisoz egiten den zerbait, entzuleak ondokoarekin solasalditxo bat egiteko aprobetxatzen duena eta hizlaria telebistako kamerak noiz piztuko adi egoten dena. Mahai-ingurukoekin ere berdin gertatu da nonbait, jendeak arratsaldeko zazpietan eskaparateei begiratzea edo footing egitea nahiago baitu, dirudienez. Eta, gero, beste kontu bat ere badago hemen: gaia. Aipatu mahai-ingurua Realaren edo Osasunaren egoerari buruzkoa izan balitz, lehen mailako politikoak izan beharrean lehen mailako futbolariak izan balira hizlariak, oso bestelako erantzuna emango zukeen jendeak. Aretoa beteta egongo zatekeen, galdera ugari egingo zizkieketen futbolistei, eta irten eta gero ere eztabaidan jarraituko zuketen zaleek. Baina hau futbolarekin bakarrik gerta daitekeen fenomenoa da; ez gai politikoekin, ez kulturalekin, ez sozialekin. Zenbait protesta ekintza ere, nire ustez, mitinak bezain jota daude; are gehiago, egunero eta bide askotatik hainbeste mezu jasotzen dituen gizarteari atentzioa emateko zerbait «ikusgarria» egin beharrak aldarri- kapena bera indargabetzea eragiten du luzera. Gutxieneko errentaren adibidearekin jarraitzeagatik; joan den astean gazte bat kateatu egin zen bulego ofizial batean, errenta handitu dezatela eskatzeko. Inork ez zion kasurik egin eta bakoitzak bere gestioak egiten jarraitu zuen. Herenegun ardi bat sartu zuten Ibaetako campusean, LOUren kontra protesta egiteko. Ardia gustura ibiliko zen, mokadu goxoak eginez, baina... milimetro bat aurrera egin al du ekintza horrekin aldarrikapenak? Gizartea eskandalizatzea zaila da jadanik. Eta lortuta ere... onuragarria al da beti?