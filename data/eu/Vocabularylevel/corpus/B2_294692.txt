Docutec Amaia Etxezarreta: "Teknikoki oso komunikabide konplexua da telebista" Ohituta gaude bere aurpegia ikusten eta are gehiago bere ahotsa entzuten. Izan ere, aspalditik helarazten dizkigu Madriletik datozen berriak Amaia Etxezarreta kazetariak, bai euskaraz bai gaztelaniaz ETB1 eta ETB2 kateetan. Bere lanaz eta egungo hainbat gaiez galdegin diogu. HABE.- Lehenengo eta behin, zenbat denbora daramazu Madrilgo berriemaile-lanetan? AMAIA ETXEZARRETA.- Bost urte daramat. Bi urtez irratirako lan egin nuen eta hiru daramatzat telebistarako lan eginez. EiTBn urte asko daramatzat. Izan ere, 1992an hasi nintzen irratian eta orduz geroztik, segidan egin dut lan. Lehenagotik ere praktikak egiten aritu nintzen. H.- Telebistan ikusten zaitugunean, zer ari gara ikusten? Zuzeneko emanaldiak izaten dira ala aurrez grabatuak? A. E.- Batzuetan zuzenekoak eta bestetan aurrez prestatuak izaten dira. Zuzenekoa denean, gainera, pantailan ageri da idatzita. Hala izaten da gu lekuren batean gaudenean, une horretan gertatzen ari dena kontatzen ari garenean. Bestetan, ikusten duzunean aurpegia hainbat irudirekin eta, muntaia eginda, zinean bezala, aurrez prestatutako bideo bat da. H.- Eta zein da, berriemailearen ikuspegitik, bien artean dagoen aldea? A. E.- Zuzeneko kontakizuna irratirako balitz bezalakoa da, kamara aurrean jarri eta esan zer gertatzen ari den. Besteak prestakuntza, lan teknikoa dauka. Materiala grabatu behar da, gero prozesatu egin behar da: muntaia egin, testu bat idatzi, zatiak aukeratu... H.- Non ikusten duzu zuk zeure burua gustuago, erosoago? A. E.- Ez dakit esaten. Oso desberdinak dira bi lanak. Ez du zerikusirik batak bestearekin. Zuzenekoak tentsio-puntu bat dauka, momentu horretan kale egiten baduzu edo burua argi ez badaukazu, egun osoko lana honda dezakezu minutu batean. Minutu bakarra denez, argia ez bada, ongi ateratzen ez bada, egun osoko lana doa pikutara. Prestaketak aukera ematen du lana pixkanaka eta seguruago egiteko. Baina bakoitzak ezaugarri ezberdinak dauzka. Zuzenekoa biziagoa da, momentukoa kontatzen ari zara eta saiatzen zara, bertsolariak ez bagara ere, informazioa ongi sintetizatzen, labur esaten, ondorioak argi ateratzen. Besteak, berriz, albistea txukunago emateko aukera ematen dizu, irudiak hobeto erakutsiz eta. Alde horretatik, satisfazio handiagoa izan daiteke esan behar zenuena hobeto azalduta geratu delako. H.- Berriren bat prestatzeko garaian, nola jokatzen duzu, hau da, nondik hasten zara, nola bukatu... zein da erabiltzen duzun "sistema"? A. E.- Hori bai ezin dela esan... badago funtsezko arau bat eta hauxe da: esan behar dituzun berriak ziurtatu egin behar dituzula. Entzun duzu berria nonbait edo teletipo batean irakurri duzu edo norbaitek deitu du... Lehenengo urratsa da hori ziurtatzea, albiste horren protagonistari deitu edo albokoren bati eta ziurtatu egia dela eta hortik aurrera, hamaika modu daude. Albiste bakoitzak bere lan-prozedura dauka. H.- Ba al duzu askotan errepikatzen duzun hitz edo molderen bat, nahiz eta saiatu, saihestu ezin duzunen bat? A. E.- Euskaraz ezetz uste dut, gazteleraz bai, zenbaitetan sartzen zait hitz bat buruan, aldi oro ezberdina, eta 30 segundotan lau aldiz errepikatzen dut. Baina, ez da beti bera, aldatzen doa. H.- Nork erabakitzen du zein berri eman behar diren eta zein ez? A. E.- Albistegietan gidari-talde bat dago beti: editore bat, koordinatzaile bat, zuzendaritza-talde bat dago albisteen inguruan eta beraz, beraiek erabakitzen dute. H.- Zu zaude kamara aurrean, baina, zenbat lagunen arteko lana da berri bat Madriletik ematea? A. E.- Gutxienez, kamara bat eta kazetaria, gero egoten da kameraren laguntzailea, beste lan batzuk egiten dituena, esaterako, audioa kontrolatu eta beste zenbaitetan produkzio-lana egiten duen beste pertsona bat ere egoten da. H.- Une jakin batean sortzen bada berriren bat, zein da bere berri emateko prozedura? A. E.- Zuzeneko konexioa antolatzen da, gertatzen dena da telebista oso medio konplexua dela teknikoki, ez dela batere arina alde horretatik eta lan handia daukala horrelako zuzeneko emanaldi bat antolatzeak. Jo dezagun istripu handi bat gertatu dela hemen, M-30ean. eta bere berri eman nahi dugula. Lehenengo urratsa litzateke saiatzea ikusten ea satelite-bidezko konexio horiek egitea posible den. Egia esan, azkeneko urtetan, Irakeko gerra, esaterako, zuzenean eman zuten telebistan eta egun enpresa pila bat daude satelite-bidezko konexioak antolatzen dituztenak. Ondorioz, gero eta azkarragoa da. Bestela, pixka bat itxaron eta geroxeago, baina iritsiko da konexio hori. H.- Nolakoa da bertako komunikabideetako kazetariekin daukazun harremana? A. E.- Egia esan, ona. Kalean ibiltzen garen kazetarien artean giro ona dago eta harremanik handiena beste telebista autonomikoetako langileekin daukat. Denak eraikuntza berean gaude eta harremana ona da. H.- Ba al du zailtasun berezirik Euskal Herriko telebista-kate batentzat Madrilen lan egiteak? A. E.- Nik uste dut momentu honetan ezetz, baina aurreko urtetan bai, izan dira momentu gogorragoak, denok imajina ditzakegunak. Euskal Herritik datorren pertsona batek aurki dezake jende-mota bat berak euskaraz hitz egitea onartzen ez duena, edo eraso egiten diona horregatik. Gure kasuan telebistaren logotipoarengatik oihuak edo bultzadak jaso izan ditugu. H.- Nola bizi dituzu Madrilen Euskal Herrian gertatzen diren gorabeherak? A. E.- Oso gertutik, Madrilen egon arren Euskal Herriarekin harremanetan nago etengabe. Ez nago Euskal Herrian, baina oso gertutik, gainera Madrilen Euskal Herriko gaiekin ari gara lanean eta askotan, esaterako, aste osoa Auzitegi Nazionalean igarotzen dugu. H.- Eta nola bizi ditu bertako jendeak? A. E.- Urrundik, medioetan zabaltzen diren berrien arabera eta, nire ikuspuntutik, hutsune askorekin, informazio-eza handia sumatzen dut. H.- Galdetzen al dizute madrildarrek Euskal Herriko berri? A. E.- Bai, askotan. Baita nekatzeraino ere. Nire inguruko jendeak, behintzat, badu kezka hori. Une honetan bake-prozesuaren gainean galdetzen dute, ea Euskal Herrian zer giro dagoen, zer esaten den alde batean eta bestean... H.- Anekdota kurioso edo aipagarriren bat kontaiguzu. A. E.- Duela gutxi Auzitegi Nazionaleko komunean harrapatuta geratu nintzen. Ateak sarraila gaizki zeukan eta ezin zen ireki... neure buruari esaten nion "hau ez da posible" Egoera ridikulua izan zen. H.- Eta nola atera zinen? A. E.- "Socorro" oihu egin nuen eta emakume bat azaldu zen, uste dut galiziarra zela, epaiketa batera etorrita eta berak atera ninduen. Gainera, ez zen lehenengo aldia. Beste behin ere gertatu zitzaidan. Ordu laurden batez egon nintzen komun barruan eta hori asko da nonbait itxita pasatzeko. H.- Bukatzeko, gertakari hauen gaineko kronika laburra egiguzu: -Martxoaren 11ko gertakaria A. E.- Beldurgarria izan zen. Goizeko 8etan esnatu, lehenengo albistea jaso eta korrika Atochara hurbildu ginen, 8:30etarako. Hasieran albisteek zioten bi edo hiru hildako zeudela tren-geltokian, trenen batek eztanda egin zuela. Iritsi orduko konturatu ginen sekulakoa zela. Hasi ziren su-hiltzaileak tren-geltokitik ateratzen, bertako langileak odoleztatuta, jendea zebilen kalean odoleztatuta eta ikusten zenuen ehunka lagun zebiltzala korrika. Hortik aurrera, orduak pasa ahala, denok jakin genuen zer zen -Leonor De Borbonen jaiotza A. E.- Albiste honen kasuan, konstituzioan egin beharreko aldaketen inguruan aritu ginen lanean, erregina izateko aldatu beharrekoaz. Baina, hortik aurrera, ezer ez, jaio zenean ez bainintzen Madrilen, oporretan baizik. -18/98 Auzia A. E.- Ez dakit inoiz amaituko den. Momentuz, behintzat, hainbeste urte eta gero epai-gela batean dago eta bertan sartu den momentuan ikusi dugu nola zegoen eraikita sumarioa. Egia da defentsaren zatian gaudela eta momentu honetan defentsak nahi izan duena ikusi dugula, baina hutsune asko dago. Beraz, makala, motela eta luzea izango dela diote, baina nik ez dakit inoiz amaituko den.