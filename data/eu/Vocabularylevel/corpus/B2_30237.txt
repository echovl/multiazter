Docutec Emakumeen desioa plazara Irun eta Hondarribiko alardeetako gatazkaren gaineko hausnarketa: zergatik ezin zaio gatazkari irtenbiderik aurkitu? INAXI LAZKANO / Aurtengo prentsa irakurri duenak badaki Euskal Herrian aurrerapauso nabarmenak ematen ari dela emakumea toki askotan. Ohituraz eta tradizioz emakumeek parte hartzen ez zuten errepresentazioetan, politikan, kirolean (begira Atenasen gertatua), dantza eta desfileetan, poliki-poliki nola parte hartze zabalago eta esanguratsuago bat egiten doan. Donostian bertan, duela hogeita bost urte lehen aldiz emakumeek danborradan parte hartu zutela eta, aurten ospakizun berezia egin dute. Donostiako Udalak bultzaturik omenaldi hunkigarri bat eskaini zieten 1980. urtean Kresala konpainian lehen aldiz desfilatu zuten emakumeei. Tolosan ere, sanjoanetako Alardean emakumeek parte hartzen dute 1984. urteaz geroztik, Aurrera Elkarte Kulturalaren eskutik abiatu ziren. Inork ez zien erreparatu ere egin eta gaur egun inolako trabarik gabe festan parte hartzen dute. Gainera, bertako gizonezkoek, mutilek lagundu zieten prestaketa lanetan eta egun konpainia bat emakumez soilik osatua antolatzen da. Behar den bezala, noski. Halere, bi konpainia misto antolatzen dituzte. Nafarroako Ituren eta Zubietan Zanpantzar ospe handiko jaietan joaldun jantzirik iñauteetan parte hartzen dute emakumeek, bertako gazte taldean hausturarik egin gabe. Hasieran harridura pittin bat sortu bazuen ere hango nesken gogoak, berehala jabetu ziren, hango adineko gizon bati entzun nion, «beste edozer lan egiteko gai dira eta zergatik ez joalea jantzi eta beren koadrilan festan ibili». Seguran, aurten lehen aldiz bost urteko neskatoa, Maddi, atera zen pottoka gainean San Nikolas Txiki apezpikuz jantzita, berrehun urtez mutiko batek paper hori egin arren. Zuberoako maskaradetan antzeko: nesken papera gizonezkoek egiten zuten, baina garaiak aldatu direnez, egun emakumezkoen parte hartzea garrantzitsua bilakatu da. 1992. urtean maskarada bat emakume hutsez osaturikoa antolatu zutenean, zailtasun batzuekin topatu ziren, baina gaur egun emakumezkoen aportazioa oso preziatua da eta beren behar handia dute, gainera, ekitaldi hauetan. Sanferminetako entzierroan ere noizbait emakume batzuk ikusten dira. Duela gutxi arte galarazia egon den arren, egun nahi duenak arriskua hartzen du herritarren ezezko edo oztoporik gabe. Hernaniko Axeri-dantza ere ezaguna egin da, berritu eta suspertzea gazteen gogoa izan da, eta bertan emakumeak parte hartzeak xarma berezia eman dio berrialdiari. Zer dela eta uste duzue bada grekoarren artean Delfosera joaten zela hainbeste erromes? Zergatik zuen bada Delfosek inguruko beste santutegik baino fama handiagoa... Delfosek misterio handia zuen, pitonisa bat zuen misteriogune, inork ezagutzen ez zuena, ate berezi batetik sartzen baitzen eta hark ematen zien olinpoko jainkoek adierazia. Zer gertatzen da bada Irun eta Hondarribiko alardeetan hainbesteko trabak jartzeko? Zergatik ezin zaio gatazkari irtenbiderik aurkitu? Zergatik ezin da Alardeaz hitz egin? Zer dela eta piztu zen haserre hain «beldurmangarriya» handi hura? Zer dela-eta irauten du hainbeste urte maila handiko tentsioak? Zer dela eta pizten du haserrea emakumeen alde egote hutsak, pentsatze hutsak, ideologiak? «Put... ea, put... ea» eta ea zergatik halako hitz potoloak esan eta haserrea zuen galdetzean, «ez nakela niri urte osoan hitz egin» esan zion gizon gazte batek besteari, txikitatik lagunak ziren, gai honek harremana zapuztu duen arte. Ea bada zergatik ezin zioten elkarri hitz egin galdetzen dio emakumeen alde lerrotuta dagoenak, eta besteak erantzun «ah, etzekiat hori». Desberdin pentsatzea zigortzen da. Ezin da gaiaz hitz egin, ez pentsatu, gutxiago adierazi, kontrastatu eta sakondu. Horrela irtenbideak etengabe atzeratzen ditugu. Akatsak denon aldetik egongo dira baina azterketa gaitasuna murriztua bezala edukitzeak aterabideak gutxitzen ditu. Jaiak hurbiltzean, gaia biziago jartzen da eta gero urtean ixiltasunera mugatuz baina bakoitzaren tokiak ongi zainduz egiten da. Horra hor korapiloa, ataskoa, elkarren aurkako portaerei eutsiz. Zer gertatzen da bada gure herrian hain jarrera itxiei eusteko? Nik uste ez dakigula oso ondo inork zergatik gauzak hainbeste okertu diren. Zergatik ez diren gauzak konpontzen. Agian irizpide asko daude. Baina aldi berean ezetz dirudi. Zergatik? Hasierako gatazkak tentsio neurrigabea piztu zuela esango nuke. Jendearen, herritarren oreka kaskarra, uste zena baino ahulagoa zen nonbait, eta oreka airean mila puskatan irudikatu zen. Segurtasun kaskarra edo gabeziak oso agerian jarri zirelako. Ukitu ezinezko zenbait pribilegio ukitu zirelako. Beldur handiak mugitu izan behar zituen 1996ko hasiera hark, bai Irunen eta bai Hondarribian. Beldurrak izan behar du, nahi eta nahi ez, ezkutuan zeuden mamuak horrelako dimentsioa hartzera eraman zituena. Gogoratzen dut hasierako panfleto haietan esplizitaturik eta idatzirik gelditu ziren beldurrak zeintzuk ziren: «festa puskatu nahi zuten kanpotarrak ziren», irakasle asko (ikasiak), ezkertiarrak (sigla jakin bat edo gehiagokoak baina beti kaleko mobilizazioekin zerikusia zutenak), ordena nahastaileak, feminista radikalak, «kontuz horiekin harreman sare handia manejatzen dutelako», zioten. Geroago konturatu dira ez dela hainbesterako. Herriko gazte askok desfilatu nahi duela Jaizkibelen. Beren seme-alabek ere gogoa adierazten diete modu batera edo bestera; Karmengo jaiak antolatuz, suzirien gau festarekin Irunen, «Portuarraken Asosiaziyua» sortuz e.a. Gauza bat dago argi, zenbait gauzaren onespena eta bedeinkazioa ematen dela eta beste ekintza batzuk, aldiz, gaitzetsi eta madarikatzen direla. Nor da zein gure izenean, emakumeen izenean, pentsatu eta erabakiak hartzeko? Noren onespenaren zain geratu behar dugu? Alarde buruena? Elizarena? Politikariena? Gehiengoarena? Emakumeen ibilbidea emakumeena denez, eurek egin behar dituzte beren proposamenak, eurek ireki behar diote beren neurriko bidea beren desioari, eurek eman behar diote dagokien formulaketa. Eskubideak eskubide direlako. Edonork daki herrian gertatzen denaren berri, neurriz kanpoko gorabeherak edonork ikus eta dasta ditzake. Kanpotik hurbiltzen den profesional orok dakusa: argazkilari, kazetari, pentsalari, historialari eta herritar xumeek jasotzen dute hemen bizi den elkarbizitzaren haustura. Politikariek nonbait ondo deritzote honi guztiari, botoak ematen omen dizkiete, etekinak zaintzearren babesten omen dute Alarde Pribatua. Horregatik, hain zuzen, herritarren festa zena saldu diote enpresa pribatuari. Halere, egun, urtea lasaixeago igarotzen da eta jaiak hurbiltzean, eskopetak garbitzearekin batera, sirena portatila ere prestatzen dute. Iaz bezala, entsaioko egun batean Jaizkibel kalera hurbildu zenean, sirena hots izugarri bat martxan jarri zuten. Alemanak gerra garaian zetozenean Hendaian sirena jotzen zuten moduan. Edota itsasoan behe lainoa dagoenean beste barkuei arriskuaren berri emateko erabiltzen den moduan. Nolabait ere, desgrazia bat herritarrei abisatzen ariko bailiran. Lotsa sentitu nuen. Lotsa ikaragarria, «lotsamangarriya» baita. Edonon gaizki gelditzekoa, geure buruekin ere bai. Nola zuritu gero kanpoan dugun irudia? Giness-en sartzeko itsasontzi ikaragarri bat egin eta lor liteke? Zer akrobazia mota egin behar dituzte gazteek kanpora joaten direnean presentagarriak egiteko? Gehiengoaren izenean, legeen gainetik, pertsona ororen eskubideen gainetik, emakumeen kontrako gorrotoa azaleratzen da patxada guztiz. Haurrak ere erabiltzen dira beren portaera horietan. Konturatu gabe esango nuke nik, edo gehiegi ohartu gabe bai, behintzat, beren amaren aurka ari direla, beren emazteen kontra, arreba edota alaben eskubideak murrizten dituztela. Zerbitzari papera areagotuz, umiltasuna eta pazientziaz gain obedientzia eskatuz. Geure bideari nola bai eta nola ez adieraziz, emakumearen desioari atakak jarriz. Azpian dagoena zera da, gizonen pribilegioen zainketa bortitza, eta beren papera lasaitu ordez gogortu egin dela, gotortu egin dira beren pribilegioen defentsan. Ondorioz, emakume zerbitzari on horretaz profitatzen dira. Eta emakumeek ere jolas horretan sarturik askok beren tokia aurkitu dutela uste dute. Emakumeen arazo bat da behar gaituztela sentitzea, gu gabe ezin direla bizi pentsatzea. Gu gabe galduak direla uste izatea; semeak lehenbizi, senarrak ere nola bada? Estatusa, tokia ematen digute, baina toki hori ez da oso osasuntsua gure hutsunea betetzeko behar baldin badugu. Esistentzia justifikatu ezinik bezala gabiltza. Geure desirara jaiotzea etengabe atzeratuz. Hori ez da «betikoen» arazoa bakarrik. Emakumeen gabeziak ari naiz aipatzen eta batik bat nola egin aurre gure hutsuneei, gure gabeziei, nola eraiki bide berri askatzaileak.  