Docutec Arrainkumeen saltsa Epe motzeko errentagarritasun handiagatik, tamaina eskaseko legatzak arrantzatzen direla onartu du sektoreak. Pil-pilean dago, berriro, arrainkumeen negozioa. Guardia Zibilak Ondarroako zortzi ontzijabe eta arrantza ikuskatzaile bat atxilotu zituen orain bi aste, eta bazterrak nahasi dituzte eroskeria susmoek. Legatz kumeen arrantza «eutsi ezinezko tentazioa» dela ohartarazi du Ondarroako Alturako Ekoizleen Erakundeak (OPPAO). Ildo horretatik, LABek Eusko Jaurlaritzari leporatu dio «legez kanpoko arrantzari» ez ikusiarena egin izana, baina Arrantza Sailak gezurtatu egin du: «Nahiko genuke eskumen gehiago eduki eta ikuskapenak kontrolatu». «Zenbat harrapatu, hainbeste kobratu. Halaxe ibiltzen dira hemengo arrantzaleak, eta erraz lor ditzakete aparteko sos batzuk legatz kumeekin». OPPAOko gerente Victor Badiolak gaizki deritzo arrainkumeen harrapaketari. Alturako Ekoizleen Erakundeak «atxiloketen aferan» zer- ikusirik ez daukala zehaztu du. Bazkide batzuen «egintza zentzugabe hutsa» dela. Badiolak, ordea, ondo daki legatz kumeen arrantza nondik datorren. Europako Batzordeak sare-begi txikiagoak baimendu ditu eta harrapaketen %15 tamaina eskasekoak dira, nahitaez. «Egin kontu: lauzpabost sarekada egunero, astebete itsasoan arrantzan... kiloka arrain txiki. Eta legatz kumeekin zer egin? Arrain preziatua da. Arrantzaleek nahiago dute ezkutuan saldu, kaiei eman baino gehiago». Legez kanpoko lau sorta «soilik», urtarriletik hona Norvegiaren moduko «herrialde ekologista» batean harrapatutako arrain txikiak botatzea «delitua» dela nabarmendu du OPPAOko gerenteak: «Guzti-guztia aprobetxatzen dute, legeak hala aginduta». Gurean, baina, «ez dago eredu hori zertan kopiatu», legatz kumeen harrapaketa «aldian aldikoa» baita. Badiolaren hitzetan, «ikuskatzaileek tamaina eskaseko lau arrain sorta bakarrik konfiskatu dituzte urtarriletik hona». Sortarik handiena, 1.600 kilokoa. Oso bestelako datuak eman ditu LAB Arrantzako arduradun Leo Belaustegik. Ondarroan «hilero birritan edo hirutan» atzematen dituzte legez kanpoko arrain kutxak. «Gehiagotan ez, ikuskatzaileek mahai azpiko dirua onartzen dutelako ez ikusiarena egitearren». Berriki atxilotutako ikuskatzailearena kontatu du Belaustegik. Agi danez, «lantzean behin bakarrik» konfiskatzen zituen legez kanpoko sortak, bere nagusien aurrean «itxura» egiteko. «Mahai azpiko dirua onartzen zuen maizenik. 3.000 bat euro hilero». Guardia Zibilak ziurtatu du poltsikoa beteta atxilotu zuela, ontzijabeekin tratuetan ari zela lonja batean. Are gehiago, Belaustegik jakinarazi du Ondarroako alturako ontzi «asko eta asko» arrain kumeen negozioan dabiltzala: «Sasoi honetan Bizkaiko Golkoan arrantzan jarduten duten gehienek». Arrain kumeen «isilpeko salerosketaren» nondik norakoak laburbildu ditu. Ontzijabeek lonjatik kanpo ixten dute tratua eroslearekin, arrain kumeak jendaurrean erakutsi behar ez izateko. «Merkantzia portura ekarri eta zeinu bako kamioietan garraiatzen dute. Andaluziara ia beti. Han oso gogoko baitute frijitutako arrain txikia, tamalez». Eskumenik gabe, herren Belaustegik uste du ontzijabeek «dirutza handia» ateratzen dutela legatz kumeen salerosketatik, «dezenteko arriskua hartzen baitute bere gain». Onartu du Europako Batzordeak kontrol neurri zorrotzagoak ezarri dituela azkenaldion: «Ordea, badirudi ez direla nahikoak». Gogor kritikatu du Jaurlaritzaren lana. «Begiak itxi» ditu Arrantza Sailak. «Politikarik ez dauka kumeen harrapaketa eteteko». Belaustegik leporatutakoak ukatu ditu Arrantza sailburuorde Luis Miguel Maciasek: «Ezer ez genekien legatz kumeen aferaz. Jakin izan bagenu, zer edo zer egingo genukeen». Ikuskapenak egiteko eskuduntzarik ez dietela aitortu eta, «zoritxarrez», bitarteko gutxi dauzkatela azaldu du Maciasek. Dena den, hemengo arrantza sektoreak «begirune osoz» ustiatzen du itsasoa, ohartarazi duenez. Maciasen irudiko, «ontziteriaren berrikuntzak eta tresna modernoen erabilerak erruz murriztu dute arrain txikien nahigabeko arrantza». Irmotasunez deitoratu du inork tamaina txikiko legatz kumeetatik ateratzea bizimodua. «Arrantzaren jasangarritasunari kalte handia egiten dio arrainen ziklo biologikoaren apurketak». Arrantza sailburuordeak dioenez, «zuritu ezinezko jarduera da». Maciasen ildo beretik jo du OPPAOko gerenteak. Aitzitik, zehaztu du Ondarroan ez ezik, beste portueran ere arrain kumeak arrantzatzen dituztela «tartean-tartean». Alturako ontziek eta bajurakoek. «Baina ez egunero, ezta ontzi guztiek ere», nabarmendu du. Kexu da Badiola «Ondarroaren izen ona zikintzen» dutelako halako gertakariek. Lasai dago, ordea, «gutxi batzuen» legez kanpoko harrapaketek ez dutelako itsasoa hustuko: «Hau ez da hondamendia». Berriro Belaustegirekin talka egin du OPPAOko gerenteak. LABekoak dio «egunerokotik» bizi dela arrantza orain. «Gaur ahalik eta arrain gehien harrapatu, eta bihar, auskalo»