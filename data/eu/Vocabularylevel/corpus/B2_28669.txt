Docutec Estimuluz ase Adoleszentziari buruzko iritzi artikulu laburra. Egilearen ustez gaur egungo haurrek estimulu (informazio) asko dute eta beraz garapen arrazional handia, baina garapen emozionala ez da neurri berekoa. LAURA MINTEGI /Adituek diote gaur eguneko gazteek lehenago nozitzen dutela tontoleszentzia. Aspalditxoan hamabi-hamalau urterekin (mutilak geroago, hamalau- hamasei) hasten ziren adierazten tontoleszentziaren ezaugarriak, orain, ordea, hamaika urtetik aurrera hasten dira azalarazten tontoleszentzian ohikoak diren ezaugarriak: agintearekiko errebeldia, espazio propioa bilatzeko nahia, nork bere ideiak garaile ateratzeko beharrizana, musika pertsonalaren (eta dezibelio askoren) errebindikazioa, une alai eta goibelak minutu berean bizitzea, nagusitasun eta umekeria uneak tartekatzea, intseguritateak eragiten duen burugogorkeria. Adituek diote gure gazteak gain-estimulatuta daudela. Txiki-txikitatik informazio handia jaso dute kanpoko eremuetatik, eta haurtzaroaren eremu txikia (oso txikia gu haurrak ginen garaian) oso zabala da gure seme-alabentzat. Informazio zabal hori ia urtebete dutenetik sartu zaie etxeko txokoan, gure haurrak gazte-gaztetatik izan baitira informazio-kontsumitzaileak: pailazoen bideo eta telesaioak, Disneyren filmak, marrazki bizidunak, ikastolen jaiak, informatikaren bidezko joko eta baliabide teknikoak, publizitate omnipresentea. Beraien adina genuenean, lau tebeo eta bi pelikula («sesión continua» hura) ziren gure gain-estimulu ia bakarrak. Koxkortu edo nagusitu arte egin ez genituen bidaiak umetan egiten dituzte gure seme-alabek. Beste kulturen eta hizkuntzen berri zuzenean jasotzen dute, eta ez liburu batek emandako informazio hotzaren bidez soilik. Arazoa da garapen intelektuala eta garapen emozionala ez datozela bat. Azkarragoak eta hainbat arlotan gu baino abilagoak izan arren, heldutasunak tempus bat dauka, arindu ezin daitekeena. Ongi informatuak eta arrazonamendurako prestuak diren arren, ume-umeak dira oraindik arlo afektiboan. Intseguritate handia sumatzen zaie; desoreka, dakitenaren eta sentitzen dutenaren artean. Adibide argiena heziketa sexuala da. In vitro teknika zer den azal lezakete, baina galdetu nahi lukete noiztik aurrera has daitezkeen musuak ematen gustuko mutilari, zeinen izena koadernoko bazter guztietan idatzita duten. Politikarekin gauza bera gertatzen zait niri. Informazio lar daukat, eta oraindik ez dut heldutasun nahikorik estimulu horiek guztiek eragiten dizkidaten emozio kontrajarriak da- kidanarekin bat egiteko. Gain-estimulatuta gaude.