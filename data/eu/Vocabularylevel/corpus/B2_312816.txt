Docutec Zurrunga, sekula lo egiten ez duen mehatxua Lo egin ezinik gabeko gauak eragiten dizkiete besteei... eta, horrez gain, zure osasuna eta zure bizitza arriskuan jar ditzakete. Baina, lasai, zurrungek badute-eta konponbidea.  "Laneko bidaia baten ostean, gauean etxera itzuli nintzenean nire senarraren zurrungak igogailutik entzun nituen" diosku Mirenek. "Hortxe amaitu zen nire pazientzia, eta bi aukera planteatu nizkion: edo tratamenduan hasi, edo bestela etxetik joango nintzela, ezin bainuen aurrekoak bezalako beste gau bakar bat gehiago jasan". Kasua zehatz-mehatz aztertu ondoren, medikuek ikusi zuten 46 urte dituen Josebaren zurrungen atzean soinu-hotsa baino zerbait gehiago zegoela; izan ere, 80 dezibeleko zurrunga izugarriak, ziztu bizian doan kamioi baten zarataren antzekoak dira. Zurrungekin batera loaldiaren buxatze-apnea larri samarra diagnostikatu baitzioten. Asaldu horretan arnasketa eten egiten da, eta etenaldi horiek oso laburrak izan daitezke (segundo eskas batzuk besterik ez), baina luzeagoak ere izan daitezke (bi minuturainokoak ikusi izan dira).     Tratatzen ez bada, loaldiko apneak biriketako eta arterietako hipertentsioaren arriskua gehitu dezake, eta baita iktusak, miokardioko infartua, depresioa eta inpotentzia izateko arriskua ere. Bestetik, zirkulazioko istripuek eragindako heriotzen % 20 loaldiko apnea zuten eta inolako tratamendurik hartu ez zuten pertsonetan gertatzen dira. Gaur egun, Josebak CPAP aparatu bat (etengabeko aire-presio positiboa ematen duen gailua) erabiltzen du lotarakoan eta ez du batere zurrungarik egiten. Baina horrez gain, bere gaueko atsedenaldia —eta baita Mirenena ere— garai batekoa baino askoz ere hobea da, eta etorkizuneko bere osasun-pronostikoak ere nabarmen egin du hobera.     Harrigarria badirudi ere, 39 urteko Idoiaren kasuak, Josebarena baino askoz ere arinagoa izan arren, kirurgia behar izan zuen. Proba guztien ondotik, medikuek ikusi zuten zurrungen arrazoia: ubula edo aho-gingilaren tamainak eta ahosabai baxu, bigun eta luzeak aireari bidea ixten zioten. Konponbidea kirurgikoa izan zen: anestesia lokalarekin eta erradiofrekuentzia erabiliz, aho-gingila kendu egin zuten eta ahosabaiko ehunak atzerarazi egin zituzten. Arazoa desagertu egin zen. Izan ere, zurrunga guztiak ez baitira berdinak eta ez dira modu berean konpontzen. Okerrena ez da hori, jendearen ezjakintasuna baizik, zurrungak jasaten dituen pertsonaren osasuna eta bizia arriskuan egon daitezkeelako. Zeren eta, baita kasurik larrienetan ere, arazoak badu bere konponbidea.     Ikus ditzagun zurrungen gakoak: 1. Nola gertatzen dira? Ahoko eta eztarriko ehun bigunek airearen pasabidea itxi eta oztopatzen dutenean, arnasterakoan ehun horiek bibratu egiten dute. Eta bibrazio-soinu horrexek eragiten ditu zurrungak. 2. Zein dira arrazoiak? Adibidez: - ahosabai baxua, biguna eta lodia - baraila edo beheko masailezurra normalean baino atzerago egotea - sudur-trenkada desbideratua egotea - lepoa laburra izatea - begetazioak (edo haragi faltsuak) eta amigdala handituak - ubula edo aho-gingil luzea - sudurreko kongestio kronikoa - gehiegizko pisua, eztarrian gantza metatzea ekar dezakeelako Arrazoi horiek guztiek airearen fluxua gutxitu dezakete. 3. Zeinek egiten du zurrunga? Gizonezko helduen % 30ek , beste estatistika batzuetan kopuru hori % 60raino ere iristen den arren. Emakumeen artean, zurrunga egiten dutenak gizonezkoen zifren erdian edo ibiltzen dira. Baina arazoa adin eta egoera guztietan agertzen da: umetan ere izaten da zurrunga egiten duenik. 4. Ba al da konponbiderik? Bai. CPAP aparatuak (etengabeko aire-presio positiboa ematen duen gailuak) arazoa desagerrarazten du pazienteen % 100ean, bai zurrunga soilak dituztenetan eta baita loaldiko buxatze-apnea dutenetan ere. Pazienteen % 95ek inolako arazorik gabe onartzen dute aparatua. Lotarakoan beti erabili behar da, baita siesta egiterakoan ere. 5. Eta umeen kasuan? Amigdalen eta begetazioen hipertrofiak sarritan eragiten dituzte arnas arazoak umetan (zurrungak eta loaldiko buxatze-apneak). Kasu horietan, amigdalak erauzteak ia beti konpontzen ditu arazoak. Loaldiko apneak honakoak ekar ditzake haurtzaroan: hazkunde-atzerapenak, eskolako porrota, hiperaktibitatea eta bestelako portaera-arazoak. 6. Funtzionatzen al du kirurgiak? Hainbat kirurgia mota daude: konbentzionala, laser bidezkoa edo erradiofrekuentzia erabiltzen duena; hala ere, kasu arinetan soilik da baliagarria. Kirurgia klasikoa bide egokia izan daiteke barailako, mihiko edo sudur-trenkadako akatsak konpontzeko. Laserra edo erradiofrekuentzia ez dira erabiltzen kasu konplikatuetan, arinetan baizik. 7. Emakumeek egiten al dute zurrunga? Hormona femeninoek babestu egiten dute emakumea zurrungen aurrean, tonu muskularrari eusten diotelako eta lepoan gantzak pilatzea eragozten dutelako. Menopausian, ordea, estrogeno eta progesterona-mailak jaitsi egiten direnez, zurrunga egiteko arriskua handiagoa da. 8. Zurrungak gaixotasunaren sintoma al dira? Zurrunga hutsa, apnearik gabe, gaitz baten sintoma besterik ez da. Horrela, hipertentsio idiopatikoen —alegia, arrazoirik ezagutzen ez den hipertentsioen— % 40 loaldiko apneari zor zaizkio. Eta bihotz-gutxiegitasuna, biriketako hipertentsioa, diabetesa eta iktusa ere loaldiko apnearekin lotuak daude. 9. Ba al du zerikusirik obesitateak? Obeso guztiek dute loaldiko buxatze-apnea. Azken ikerketek frogatu duten bezala, pertsona horiek duten operatu osteko heriotza-tasa hain altua zuzenean lotua dago loaldiko apnearekin. Obesitate morbidoa konpondu nahian gertatu diren porrotik gehienak (komunikabideetan hain sonatuak izan diren heriotza batzuk tarteko) aurrez loaldiaren azterketa egokia egin ez zitzaien pazienteetan gertatu dira. 10. Nork jasaten du apnea? Loaldiko buxatze-apneak, luzarora, Pickwick-en sindromea eragiten du: gizonezko obesoa, ezpain urdinduak dituena, hitz egitean edo ibiltzean ito egiten dena, zurrunga egiten duena eta edozein lekutan lo geratzen dena. (Dickens-en pertsonaia ospetsuaren izena eman zaie horrelakoei.) Prozesuaren amaiera bihotzeko gutxiegitasuna da. Baina tratamendu sinple bezain eraginkorraren bitartez posible da amaiera latz horri buelta ematea. ZURRUNGEN INTENTSITATEA 1. gradua: belarria zurrungatan ari den pertsonaren aurpegiaren ondoan jarriz bakarrik entzuten dira. 2. gradua: zurrungak gela osoan entzun daitezke, lo dagoenaren ondoan egon gabe ere. 3. gradua: gelaren kanpotik ere entzuten dira zurrungak, atea irekita badago. 4. gradua: hain dira gogorrak, atea itxita egonda ere entzuten dira gelaren kanpotik. ZER EGIN DAITEKE ZURRUNGAK SAIHESTEKO? * Kiloak soberan badauzkazu, argaltzea komeni zaizu. Gain-pisua da arrazoirik ohizkoena. * Alboka lo egin. Ahoz gora lo eginez gero, mihia eztarriaren gainera erori eta aire-fluxua oztopatu egiten du. Ahoz gora lo egitea saihesteko, josi teniseko pilota bat pijamaren bizkarraldean. * Sudurreko kongestioa eta buxadura tratatu. Kasu horietan aire gutxiago sartzen da sudurretik, eta horrek ahotik arnastera behartzen gaitu, zurrungak eraginez. * Baztertu alkohola eta lasaigarriak. Batak nahiz besteek nerbio-sistema zentrala deprimitzen dute, muskuluak gehiegi lasaituz. Bestalde, loaldiko apnea larriagotu dezakete, garunaren esnatzeko ahalmena murriztua baitago.