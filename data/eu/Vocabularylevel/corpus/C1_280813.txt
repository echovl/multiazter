Docutec Gogoratzen al duzu? Ipuin laburra. Maitasuna eta desmaitasuna du gaia. Gutun moduan dator. JASONE OSORO/ Bart dardaraz esnatu nintzen. ilun zegoen, baina etxe parean daukadan megadendako neonezko argiak ohean dir-dir egiten zuen. Izara zuriak hotzak sentitu nituen azalean. Eskua luzatu nuen, baina zu ez zeunden. Eta burkoa estututa, burua zimur lotsatien artean bilduta, negar egin nuen. Atrebentzia ez bada... — Ez, ez, eseri lasai. Ez nago inoren zain'. Oso hasiera sinplea izan zuen gureak. Udako egun sargori bat. Kafetegia. Eta kafesnea. Zuk Koka-kola light eskatu zenuen eta horrek atentzioa eman zidan. Lekua gainezka zegoen eta nire mahaian aulki bat libre. Zure zain, antza. Ezezagunak izatetik ohekideak izatera pasa ginen. Aspaldiko partez erakargarria sentitu nintzen gizon baten besoetan. Zure ezpainek desioz musukatu ninduten. Eta zure eskuak pospoloak ziren nire azalean. Bata bestearen egarri ginen. Baina pasioak erregintuen. Bi hilabete irauten omen du pasioak. Zer ote dakite sasi-aditu horiek! Bi urte pasa dira eta nik oraindik desio zaitut. Behar zaitut!!!! Bai. badakit gauzak aldatu egin zirela. Hasierako xerak desagertu egin zirela. Hitz goxoak birrindu. Badakit franelazko pijama ez zitzaizula gustatzen baina... hain ziren hotzak gauak zure ondoan! Ba al dakizu azkenean deitu diodala Karmeni? Beti esaten zenidan lagunak mimatu egin behar direla. Eta nik zuretzat bakarrik neukan astia. Karmen gaixoa... Beti egon izan da nire ondoan eta nik... nik ez diot jaramonik egin. Baina lehengo egunean aspaldiko partez elkartu eta luze jardun genuen, badakizu, betiko gauzez: zutaz, nitaz, gutaz... Bai, bera mutil batekin bizi da, Martxelo du izena. Eta pozik daude. Urtebete daramate elkarrekin eta oraindik, oraindik... oraindik astean hiruzpalau aldiz egiten dute larrutan. Ai! Jakingo bazenu zenbat behar zaitudan! amak zugatik galdetu dit. Ea noiz joan behar dugun bazkaltzera. Sukalderako kurtinak egin dizkigula eta irrikaz dagoela zuk oparitutako koadroa salan zein ongi geratu den erakusteko. Oraindik ez diot ezer esan. Haserretu egingo zait apartatu egin garela jakiten duenean eta ez dut negarrez hasteko gogorik. Gaur goizean garbiketa egiten aritu naiz. Ba al dakizu zer aurkitu dudan? Zure apartamentuko giltza. Ez zenituen eraman kopia guztiak. Tentazioa izan dut ustekabean joan eta sorpresatxoa emateko. Baina gero, agian beste norbaitekin egon zaitezkeela pentsatu dut eta... kasik, errekara botako dut giltza. Ezingo nuke ikusi nola nahasten den zure usaina beste emakume baten soinekoarekin. Esan izan didazu ezetz, ez dagoela beste inor zure bizitzan. Eta beharbada ni gehiago ez mintzeko intentzioarekin esaten dizkidazu hitz horiek baina, ba al dakizu zer? Uste dut nahiago nukeela beste batez enamoratu zarela entzutea nitaz desenamoratua zaudela jakitea baino. Psikologoaren kontsultara joatea ere pentsatu izan dut, baina zuri sekula ez zaizu ideia egokia iruditu. Gogoratzen? Dirua alferrik galtzea dela esaten zenidan. Norberak aurkitu behar duela bizi dituen arazoen irtenbidea. Nik badakit nire sendagarria zu zarela, ez beste pilularik, ez pomada edo jarabe majikorik. Baina... Uste dut gehiegi hitz egiten dudala. Beti esaten zenidan ituni agortezina nintzela, baina azken boladan hitz egin bai, baina esan, ezer gutxi esaten genion elkarri. Ez zegoen komunikaziorik. Ez txisparik. Ez zegoen goxotasunik. Ez zegoen laztanik. Ez zegoen ezer. Hutsunea. Zure gorputz handia txikiegia iruditzen zait distantzian. Ziur naiz sentitzen dudan hutsunea ezingo zenukeela bete. Ze mozoloak garen emakumeak, ezta? bizitza osoa ametsetako printze urdinaren bila bizi gara. Topatu dugula uste dugunean egunak bihotz arrosak marraztuz pasatzen ditugu. Telefono-deiak eginez eta eskutitz horterak idatziz. Gero, egunen batean ustez betirako zen maitasuna desegiten bada, kito! Ezer egin izan ez bagenu bezala sentitzen gara. Ze mozoloak garen! Tira, iragarki artifizialak itzali dira. Eguna argitzera doa. Badirudi gaur eguzkia izango dugula. Zerualdea gorria dago. Zun gustatzen zitzaizun bezala. Gogoratzen nola difuminatzen zenuen zigarro-kea zeruko lainoekin korapilatuz? Neure ondoan nahi zintuzket, izara artean, izter artean... Baina ez zaude. Eta, zer arraio! Nire ahizpa Terek ondotxo asmatu zuen bakarrik bizitzen, bakarrik bizi bai, baina bakardaderik sentitu gabe. Zeinen esaldi polita, ezta? Nola, nola esaten du berak... A bai" "Ez ezazu zeure bizitza amestu. Bizi itzazu zeure ametsak". Nik ere halaxe egingo dut. Ai, Maria! Hain erraza balitz! Burkoa estutzen jarraitzen dut. Arnasa kolpeka iristen zait baina birikak garbiak sentitzen ditut. Eta bihotza aske. Garai beni bati ekiteko ordua heldu da.    