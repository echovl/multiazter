Docutec Hezkuntza sistema ez da enpresa bat Iritzi artikulu honetan gaur egun indartzen ari den joera bat kritikatzen du egileak. Bere ustez hezkuntzak ezin du dirua irabazteko enpresa baten jokamoldea hartu. Azken garaiotan munduko hezkuntza sistemak sakonki aldatzeko saiakerak gertatzen ari dira. Saiakera hauek nazioarteko erakunde ezagun batzuen eskuetatik datozkigu: MME, OCDE, Munduko Bankua, NDF, Europako Komisioa,... Erakunde hauek botere ekonomikoaren esanetara jarri nahi dute hezkuntza. Munduko hezkuntza sistemetan aplikatu beharreko hainbat irizpide diseinatu dute, hezkuntzaren eredu neoliberal bat garatuz. Ezarri nahi duten hezkuntza eredu berriak ezaugarri oso definituak ditu. Christian Laval-en "La escuela no es una empresa" (Paidos arg.) liburuan maisuki lantzen da gaia, eta datu zehatzekin frogatzen ditu zutabe honetan egindako baieztapenak. Hasteko, hezkuntza neoliberalak formazioa ondasun pribatutzat hartzen du. Hau da, hezkuntzari ematen dioten balioa nagusiki ekonomikoa da. Hezkuntzaren merkatuaz hitz egiten dute, eta bertan ikasle-sendia bikotea kontsumitzaile hutsa izatea nahi dute. Horrela, hezkuntza sistema interes partikularren zerbitzura egotea nahi dute. Era honetan, gobernuek ez lukete zertan kalitatezko hezkuntza ziurtatu behar, eta hiritarrek, bere baliabide ekonomikoen arabera, eskuratuko lukete hezkuntza. Argi dagoenez, bide honetatik joanda diferentzia sozialak areagotuko lirateke. Beste ezaugarri bat, hezkuntzaren funtzio kulturala ukatzea da. Hezkuntza sistemarenfuntzio bakarra enpresetarako giza kapitala sortzea izan behar dela sinestarazi nahi digute. Baina, berez, hezkuntza sistemaren funtzioa urrunago doa. Bizitza profesional duin baterako prestakuntza emateaz gain, askoz orokorragoa (eta garrantzitsuago) denbizitzaintelektual, estetikoa eta sozial egoki baterako oinarriak finkatu behar ditu. Aipa daitekeen beste ezaugarri bat enpresaren jainkotzea da. Arlo akademikoetan gestio enpresariala inposatzen ari dira. Adibide modura alferrikako burokrazia ikaragarri handitu duen kalitatea aipa dezakegu. Kalitatean hezkuntza sistema erabiltzailearen (kontsumitzailearen) poztasuna edo asetasuna lortzera behartuta dago. Hau zentzugabekeria da. Hezkuntza sistemak hiritarrak prestatu behar ditu gizarteko alor anitzetan arazorik gabe aritzeko, eta hau batzutan ikaslearen gustukoa izan daiteke, eta beste batzutan ez. Zorionez, hezkuntzarako diseinatu duten eredu neoliberala joera bat besterik ez da. Oraindik gauzatu gabeko proiektua da. Baina gurean hiru administrazioek irizpide neoliberal hauei estuki jarraitzen diete, nola ez! Gure eskuetan dago hau gelditzea.