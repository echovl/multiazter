Docutec Presbizia, ikusmen nekatua 42 urtetik aurrera, inor ez da libratzen ikusmen nekatua esaten zaion egoera ia fisiologiko hori jasatetik, ezta bizi osoan ikaragarrizko bista eduki dutenak ere. Eta horren arrazoia da presbizia ez dela gaixotasun bat, adinaren ondorioa baizik. Biztanleen % 48,7k ikusmen nekatua dauka, eta 42 urtetik gorako pertsonak bakarrik hartuz gero, presbiten kopurua (hau da, presbiziak edo ikusmen nekatuak jota daudenena) ia hiritarren % 100ekoa da. Dena den, presbizia ez da gaixotasun bat, zahartze-prozesuaren ondorio logiko bat baizik. 42 urtetik aurrera, inor ez da libratzen ikusmen nekatua esaten zaion egoera ia fisiologiko hori jasatetik, ezta bizi osoan ikaragarrizko bista eduki dutenak ere. Eta horren arrazoia lehen esandakoa da, presbizia ez dela gaixotasun bat, adinaren ondorioa baizik. Eta, adinarekin, begiak zolitasuna edo zorroztasuna galtzen du, eta gero eta zailagoa gertatzen zaigu irakurtzea, jostea, eta horrelako gauzak egitea. Zergatik gertatzen da? Urteekin gertutik fokatzeko gaitasuna galdu egiten da (40-45 urte inguruan). Begiak bi lente dauzka: bati kornea esaten zaio eta besteari kristalinoa. Bi horiek objektuak edo gauzak fokatzeko aukera ematen digute, gertuko gauzak nahiz urrun daudenak ikusteko. Kornea lente finkoa da, baina kristalinoak konkortzeko gaitasuna duenez, gertutik ikusteko aukera ematen digu. Denborarekin, ordea, kristalinoak konkortzeko gaitasun hori galdu egiten du. Eta horrek presbizia eragiten du. Zein dira sintomak? Presbizia erraz antzeman eta diagnostikatzen da. Gertutik ondo ikusteko zailtasun gero eta gehiago ditugula konturatzen gara, medikuarengana joan beharrik gabe. Gauzak urrutiratu egin behar ditugu hobeto ikusteko. Hori dela eta, presbiziari "beso luzeen sindromea" ere esaten zaio, eta ohikoa da egunkaria irakurtzeko besoak jarrera horretan jartzea, luza-luza eginda. Bestetik, irakurtzeko gero eta argi gehiago beharko dugu. Begietako nekea, buruko mina, eta beste sintoma batzuk ere ager daitezke. Zer betaurreko-klase aukeratu? Ikusmen nekatua diagnostikatuz gero, ikusmena zuzentzeko neurririk egokienak hartu behar dira. Botikako betaurrekoak Aurrez prestatutako betaurrekoak dira, graduazio estandarra dute, eta zuzenean botikan eros daitezke, aldez aurretik inolako azterketa edo miaketa oftalmologikorik egin gabe. Presbitak urrutira ikusteko inolako arazorik ez badu, batere problemarik gabe erabil ditzake botikako betaurrekoak, optikan egingo dizkiotenen oso antzekoak direlako. Baina, adibidez, astigmatismo pixka bat baldin badu, erosoago sentituko da optikako betaurrekoekin, ikusmen nekatuaz gain, beste akats hori ere (astigmatismoa) zuzenduko diotelako. Ilargierdi moduko betaurrekoak Handitze-betaurreko konbentzionalak dira, baina, duten forma bereziari esker, betaurrekoen gainetik begiratzeko aukera ematen dute. Oso egokiak dira bestelako ikusmen-arazorik ez dutenentzat. Betaurreko bifokalak Betaurreko hauei esker, gertutik ongi ikus daiteke (lentearen beheko aldea erabiliz). Horrela, urrutiko eta gertuko ikusmena, biak, txandaka daitezke, eta, hori lortzeko, aski da begiak beherantz edo gorantz mugitzea. Baina badu eragozpen bat: lenteetako kristala bitan banatzen duen lerroa  oso ikusgarria da, eta hori estetikaren kontrakoa gertatzen zaio bati baino gehiagori.   Betaurreko progresiboak Funtzionamendua aurrekoen oso antzekoa da, baina kristalaren goialdearen eta behealdearen artean tarteko distantzietarako erabili beharreko beste zona batzuk daude. Gainera, kristalaren muga-lerro hori ez da hain ikusgarria, eta estetikaren aldetik aurrekoak baino txukunagoak dira. Begiarentzat gauza bera da lente progresiboak edo bifokalak eramatea, baina progresiboak erosoagoak dira, tarteko ikusmena ahalbidetzen dutelako. 40 urterekin, oraindik diptroia bakarraz ari garenean, ez dago tarteko ikusmenaren arazorik, baina kontua 2-3 dioptriakoa baldin bada, espazio edo tarte bat geratzen da gertuko eta urruneko ikusmenen artean(eta lente progresiboak eremu edo espazio horixe estaltzen du).   Lentilla progresiboak Oro har, lentilla hauek ez dute emaitza onik ematen. Zergatik? Graduazio kontzentrikoa dutelako, eta, beraz, pazienteak ikasi egin behar duelako horiekin ikusten, eta ez da hain erraza egokitzea. Batez beste, presbizia duten hamar pertsonatik bakarra moldatzen da ongi lentillekin.