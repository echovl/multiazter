Docutec Sabin Gabilondo: "Hobe da egunean behin ondo garbitzea hirutan pasaldi txiki bat ematea baino" Dentistarekin elkarrizketa. Hortz eta haginen garbiketa nola egin behar den azaltzen du. Baita zein eskuila eta pasta erabili ere. Orain bederatzi urte zabaldu zuen bere lehen kontsulta Orion Sabin Gabilondok. Eletrikoaz edo betikoaz hitz egiterakoan, elektrikoa ezinduei gomendatzen diela dio, «eskuetako mugikortasuna edo halako arazorik baldin badago, egokiena delako. Bestela, eskarmentuak erakutsi digu jendea elektrikoarekin aspertu egiten dela, mantsoago garbitzen duelako. Hortz eta hagin bakoitza banan-banan garbitu behar da, alde bakoitzetik. Elektrikoa izan arren eta modernoagoa izan arren, mantsoago garbitzen du, eta pazientzia gehiago behar da. Beraz, denbora gehiago». ­Baina, garbiketa behar bezala eginez gero, hobea al da? Hain ona, esan dezagun. Ondo erabilita hobea den? Erabiltzailearen erabileraren araberakoa zela esaten zuen gure maisu batek. Azkenaldian, dena den, birakari batzuk agertu dira eta hortz-haginak inguratzen dituen haragi librearen azpitik, hain zuzen oiaren azpitik, garbitzeko oso onak dira. Gakoa hortzetako eskuilaren ileak oiaren azpitik sartzean dago eta inguru hori garbitzean.­Zergatik dauka halako garrantzia tarteak garbitzeak? Zenbait bakterio eta zikin asko hor biltzen delako. Eta eskuila birakariak hobeto garbitzen ditu. Ileak errazago sartzen dira eta mugikortasunarekin errazago garbitzen da. Baina bestearekin ere egin daiteke. ­Bata edo bestea erabili, nola garbitu behar dugu ahoa? Dena garbitu behar da: hortzak, haginak, ahoa eta mingaina. Ahoko pilatze garrantzitsuenak mingainean izaten dira.­Egin behar ez denik? Eskuila sekula ez da oiaren kontra eragin behar. Goikoak beheraka garbitu behar dira, behekoak goraka, eta ondoren masajea ileak oi librean sartuz. ­Behar adinako garrantzia ematen al diogu garbiketari eta garbitzeko moduari? Garbiketa kontzeptua oso ezberdina da pertsona bakoitzean. Askotan zenbatu egiten ditugu egunean zenbat garbiketa egiten ditugun, baina nire ustez zenbakia bera baino garrantzitsuagoa da egunean behin ondo-ondo garbitzea, eta ez hirutan pasaldi txiki bat ematea. Eta esan bezala, dena garbitu behar da, hortz-haginak eta oiak. Eta azkena, mingaina, zikinena delako eta lehenengo mementotik eskuila mingainetik pasatzen baldin badugu, eta ondoren hortz-haginetatik, zikinkeria zabaldu egiten delako. ­Elektrikoekin gauza bera gertatzen al da? Elektrikoek mingaina garbitzeko, esaterako, ez dute balio. Hortzetako pastak ere ematen du zeresanik. Batzuek diote pastak eskuila ahoan errazago mugitzeko bakarrik balio dutela. Beste batzuek dirutza gastatzen dute pasta erosten, sekulako fedea diote. Guk kimikan konfiantzarik ez edukitzeko esaten dugu beti. Askok galdetzen dute: 'Eta zein pasta erabiliko dut?'. Garrantzitsuena herrestatze mekanikoa da, ez kimikoa. Esaterako, likidoa botatzen badugu eta ahoan pasatu, ez dugu ahorik garbituko. Hori ezinduengan ikusten da, ospitalean daudenean. Kimikak laguntzen du, baina eragin handien duten hortzetako pastek albo-ondorioak ere badauzkate. Dastamena mintzen dute, eta hortz-haginak tindatzen dituzte; batzuetan, oiak eta mingaina bera ere bai.­Tindaketa aipatu duzu. Hortz-haginak zuritzeko gero eta hortzetako pasta gehiago daude. Gomendagarriak al dira? Zuritzeko pasta ugari daude. Zuritzearen bi kontzeptu daude: bata da orban bat izatea eta zikingune hori kentzea. Esaterako, erretzaileek pasta batzuekin tabakoaren zikina kendu egiten dute, baina oro har, tabakoak eragindako orbanak eta antzekoak kentzen dituztenak urratzaileak dira. Eta urratzaileak direnek hortzak ere gastatu egiten dituzte. Beraz, ez dira komenigarriak. Beste batzuek zuriketa kimikoa egiten dute. Horiek ur oxigenatua dute oinarri, baina ahoan hain denbora gutxian edukitzen dugunez, ia ez du eraginik. Gehienetan trikimailu komertzial bat baino ez da, hortzak zuritzea pastaren bitartez ezinezkoa baita. ­Eskuila mota asko daude: bigunak-gogorrak, buru handiak-txikiak, ergonomikoak, haurrentzat. Benetan hobeak al dira? Eskuilek gero eta buru txikiagoak dituzte, eta zenbat eta txikiagoa, neurri batean, noski, ahoko ertz guztietara iristeko egokiagoak dira. Dena den, marketing asko dago. Baina benetan garrantzitsua dena eskuila ona izatea da: ileak forma berezia izatea; punta biribila izan behar du eta ez urratzailea. ­Eskuilak betirako al dira? Ez, ezta gutxiagorik ere. Eskuila aldatzea oso garrantzitsua da, puntak gastatu egiten direlako eta ona zen eskuila urratzaile bihurtzen delako. Hiru-lau hilabetero, gutxienez. ­Gogorra izanda eskuilak hobeto garbitzen al du? Bai, baina arriskua ere badauka. Hain zuzen, hortzak gastatzea. Adibidez, zuztarrak bistara dituen jendeak bigunak erabili behar ditu, edo ebakuntza izan dutenek, irradiatuek. Horiek guztiek bigunak erabili behar dituzte. Gogorregiak erabiliz hortzak gasta daitezkeelako; bigunegiak erabiliz, aldiz, hortzak ongi ez garbitzeko arriskua dago. Bestela, ertainak: ez gogorrak eta ezta bigunegiak ere. ­Zu zeuk zenbat denbora ematen duzu hortzak garbitzen? Goiz eta eguerdietan minutu eta erdi. Eta gauero-gauero, nire errepasotxoa egiten diot eta bizpahiru minutu pasatzen ditut, haria pasaz eta brotxaburua edo hortz-hagin arteko eskuilak erabiliz. Betiere, eskuilarekin bistan edo kanpotik dauden atalak garbitzen ditut. Baina tarteak ere garbitu egin behar izaten dira, orduan, goiz eta eguerdian kanpotik eta barrutik garbitzen ditut, baina tarteak gauero garbitzen ditut. (moldatua)  