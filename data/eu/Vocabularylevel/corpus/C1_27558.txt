Docutec Hizkuntza zabarkeria Iritzi artikulu honetan egileak telebistako kazetariak eta lanbide eskoletako jarduna kritikatzen ditu. Izan ere, aspaldi garatuta dagoen terminologia ez dute erabiltzen eta, ondorioz, gazteek ez dituzte ikasten. ANDONI SARRIEGI / ETBko Bertatik Bertara 1 programan (bazkalondokoan), 2002-03-04an, Elgoibarko makina-erreminta lantegi batean egindako erreportajea eman zen. Bertan, lantegi horrek 900 terminoko teknologia mekanikoaren hiztegi bat lau hizkuntzatan argitaratu berri duela eta azalpen batzuek egin ziren. Alde batetik, hiztegiaren ardura izandako bi lagun azaldu ziren xehetasunak emanez, izenik gogoratzen ez dudan emakumezko bat eta tailerreko arduradun bat eta, bestetik, bertako langile gazte samar batzuek. Lehenengo biek, normala denez, ezagunak zituzten barauts, torloju, zirrindola azkoin, arteztu eta gisakoak. Langileek ordea ez, eta gazte samarrak eta euskaldunak ziren. Ez zitzaidan batere egokia iruditu erreportajeak emandako mezua, hau da, enpresak hiztegi bat egin du, langile euskaldunek euskal terminoak ez dituzte ezagutzen, terminoak «gauza berriak» dira eta izen arraro horiek ikasten hasi beharko dugu. Gutxi gorabehera hori izan zen ikusleoi heldu zitzaiguna eta ez nago batere ados. Edozein gaiez ere, lehendabizi historia apur bat eman beharra dago. Lehenagoko lanak ez aipatzeagatik, Teknologia Mekanikoaren lehenengo testu-liburua, 1977an argitaratu zuen Everest argitaletxeak, Elhuyarko 5 kidek itzulpena eginda. Duela 25 urte hain zuzen ere. Hura egiteko, Azkueren hiztegia, Plazido Muxikarena, Eibarko tailerreko terminoez Joan San Martinek argitaratutako artikuluak, etab. hartu ziren oinarritzat. Termino asko, zaharrak eta historikoak izan ziren. Gero, 1980tik aurrera, gai horiek euskaraz irakasteko irakasleentzako ikastaroak ere eman ziren material haien erabilpena errazteko. Oso gutxi izan ziren irakasleak horretaratu zituzten ikastetxeak. 1985ean, UZEIk argitaratutako Teknologia Mekanikoa (I eta II) izeneko hiztegi-liburukietan agertu ziren 4 hizkuntzatan haiek eta beste batzuk bilduta eta liburuki horietako batean agertzen da hain zuzen ere erabilitako euskarazko eta erdarazko bibliografia zabala. Beraz, oinarrizko terminoen arloan bederen, ez gara termino eta hitz berriez ari, zaharrez eta oso zaharrez baizik, gaurko gazte askok ez ezagutu arren. Geroztik berriz, beste hainbat lan egin dira hainbat eskoletan eta fabriketan. Beste hainbat liburu ere argitaratu dira. Gertatzen dena zera da, 1977an, euskarazko liburu haiek erabiltzen, Arrasateko Eskola eta beste eskolaren bat ozta-ozta hasi zirela eta Lanbide Heziketako ikastetxe gehienek ez ziotela euskaraz irakasteari heldu. Horren ondorio dira harez geroztik eta gaur egun ere, espainieraz eskolatuta tailerretaratzen diren langileak eta teknikariak. Hori da benetako arazoa eta ez goian aipatu ditudan terminoak edo horien antzekoak, baina hori ez zen esan erreportajean. Ikastera joan eta lehenengo aldiz tresna baten izena entzuten duen ikasleak, edozein izen esanda ere, ikasi egiten du. Berdin-berdin da Azkoin ikasi edo Tuerca ikasi, baina Euskal Herrian ikastetxe gehienek orain arte tuerca-ren eta espainieraren aldeko hautua egin dute. Hori da benetako arazoa. Erreportajean salatu ez zena eta esan beharra dagoena zera da, tailerreko langile gazte samar haiek, %100 espainieraz eskolatuak izan direla lanbide-heziketako ikasketak egitean eta terminologia guztia espainieraz ikasia dutela, beren garaian jada parean euskarazkoa egon arren. Zergatik? Ikastetxeek euskaraz ikasteko egin behar zuten ahaleginik egin ez zutelako eta egiten ez dutelako, eta euskaldun makal askok eskatu ere egin ez dutelako eta emandako espainierazkoa zirkinik egin gabe onartu dutelako, edota zirkinak eginda ere kasurik egin ez dietelako (hizkuntz eskubideak auzoan beste behin ere). Eibar eta Elgoibar oso hurbil daude eta eskualde berekoak dira. Joan San Martinek Eibarren jasoek bazuten noski segida Elgoibarren ere garai batean. Lehen (XIX. mendean eta XX. mende-hasieran) «tailerrian» ikasten zuten teknologia euskaraz. Gaur ordea, lanbide-heziketako ikastetxeetan hizkuntz etena gauzatu da lekurik gehienetan eta kazetariak ere ez daude hortik libre, terminologia tekniko guztia espainieraz bakarrik ezagutzen dute eta. Hori da arazoa! 25 urte luze igaro dira Everest argitaletxeak lehenengo Teknologia Mekanikoaren liburua argitaratu zuenetik. 17 urte luze Teknologia Mekanikoa izeneko hiztegia argitaratu zenetik. Zertan aritu dira Lanbide Heziketako ikastetxeak urte horietan? Zertan ari zarete kazetariok gaur egun hori ez plazaratzekotan? Langileek euskarazko terminologia ez dakitela erakusten soilik? Zergatik ez duzue esaten euskarazko terminologia noiz eta nola prestatuta dagoen eta zergatik ez dakiten?  