Docutec Argazki-kamera digitala: hainbat aholku Aurki uda dator. Urte-sasoi honetan, oporrak direla eta, argazki gehiago ateratzen dira. Agian, betiko argazki-kameraren ordez digitala erosi nahi duzu edo norbaiti oparitu. Bata zein bestea izan zure asmoa, hona aholku batzuk kamera hori erosteko. Aholkuak irakurri eta gero erabaki nolako kamera behar duzun. Erresoluzio edo bereizmen gehiago izateak ez du esan nahi nahitaez hobea denik emaitza. Egia da zenbat eta bereizmen gehiago argazki hobeak atera daitezkeela, baina agian ez duzu horrenbeste behar. Eman dezagun, 6 megapixeleko argazki-kamera batekin 3-4 megako argazki bat ateratzen duzula, baina gero inprimatzeko orduan, neurri estandar batean ematen dizutela, 10X12 edo 13X18 cm-ko postal baten tamainakoa, adibidez. Inprimatuta izango dituzun argazkirik gehienak tamaina horretakoak badira, ez duzu 6 megapixeleko kamera behar, hain garestia, eta horrenbeste karga, 3-4 mega, duen artxiboa erabiltzea ere nekezagoa da ordenagailuarentzat. Optika. Optikak garrantzia du, baita kamera digitaletan ere. Eta maiz optikak, lenteak alegia, egiten du kamera garestiago ala merkeago. Lente onek argi gehiago sartzen uzten dute, eta hobeto baliatzen dute dagoen argia. Beste bi aldagai hauek ere aintzat hartu: foku-distantzia (28 mm angeluhandia da, 50 mm objektibo arrunta eta 120 mm teleobjektiboa). Memoria. Geroz eta gutxiagotan gertatzen da. Baina, badira kamera digitalak memoria berarekin barrenean dakartenak, disko gogor gisara, eta horrek baldintzatu egiten du atera daitekeen argazki-kopurua. Gaur egungo kamera digital gehientsuenetako memoria, ordea, sartu eta atera daitekeen txartel edo plaka txiki bat da. Plakatxo hori oparitu egiten dute kamera erostean. Hala ere, oparitutako horrek argazki gutxi egiteko aukera ematen du. Beraz, hobe da argazki gehiago eta hobeak egiteko aukera ematen duen txartela erostea. Adibidez, 6 megapixeleko kamera baduzu, eta bi megako argazkiak atera nahi badituzu, 512 megako txartela beharko duzu 256 argazki ateratzeko. Baina, bi megako argazkiak ordenagailuan %100ean handituta ikusteko, pantaila izugarria behar da. Bateria. Bateriarik gabeko kamera sakelan harri bat eramatea bezala da. Eraman beti aldean ordezko bateriak edo pilak. Pilak ere karga daitezkeenak erabili beti. Irakurri bateriaren iraupenari buruzko azalpenak. Konpaktua, reflexa? Kamera digitalek ez daukate reflexik. LCD pantailak egiten du reflexaren funtzioa. Kamera digitalen artean konpaktuenak txikienak dira. Eta kamera txikiagoa den neurrian, barruko piezak ere txikiagoak dira, eta horrek garestitu egiten du salneurria. Beraz, ez du merezi hain argazki-kamera txikia erostea.