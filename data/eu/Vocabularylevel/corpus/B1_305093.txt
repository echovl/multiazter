Docutec Ushuaia: munduaren azkeneko muturra Planetaren hegoaldeko muturrean, mundua amaitzen den lekuan bertan, dago Suaren Lurraldea. Beagle kanalaren eta Ande mendien artean, Amerikako kontinentetik ia zintzilik dagoen uhartean, Ushuaia, Suaren lurraldeko hiriburua aurkituko dugu. Ushuaia: munduaren azkeneko muturra Ushuaia, munduko hiririk australena ez ezik, Suaren Lurraldeko, Antartidako eta Hego Atlantikoko Uharteetako hiriburua ere bada. Suaren Lurraldeko Uharte Handian, Beagle kanalaren ertzean eta Martial, Olivia eta Cinco Hermanos mendiek inguraturik dago, 55 graduko latitudean eta Greenwich meridianotik 68 graduko luzeran. Yamana indiarrak izan ziren inguru honetako lehen biztanleak eta Ushuaia izena euren hizkuntzatik dator; "mendebaldera begira dagoen badia" esan nahi du. Kolonizatzaileak iritsi zirenean, indiarrak Suaren Lurraldetik desagertu ziren eta hainbat mende igaro ziren jendea behin betiko han geratu zen arte. 1882an, Julio A. Roca Argentinako orduko presidenteak "Colonia penal al sur de la Republica" proiektua aurkeztu zuen; horren bidez, batetik kartzeletako arazoa konpondu nahi zuen, eta bestetik, berriz, Ushuaiak Argentinako lurralde izaten jarraitzea ziurtatu. Hortaz, Bueno Aireseko presoak iristen hasi ziren eta beraiek eraiki zuten kartzela militarra. Urte hartako urriaren 12an sortu zuten hiria, eta presoek argindarra jarri zuten eta kaia zein postetxea eraiki zituzten, besteak beste. Hiritik ibilbidea eginez gero, Suaren Lurraldeko hiriburuaren hastapenak ezagutzeko aukera paregabea dago. Gaur egungo eraikin modernoek teilatu gorria duten egurrezko etxebizitzekin bat egiten dute. Magiaz beteriko hiria da Ushuaia. Hiriko ibilbidea Maipun, Beagle kanala inguratzen duen etorbidean, hasita, Ushuaiako portura eta klub nautikora irits gaitezke kostaldeko ingurune honetatik. Pasealekuaren bukaeran, penintsularekin bat egiten duen igarobidea dago, eta bertatik hiriaren ikuspegi zoragarria dago. Inguru honetan dago Encerrada badia ere; neguan izoztu egiten da eta patinatzeko pista bihurtzen dute. Hirigunera bueltan, herriko alde zaharraren berreraikuntza ikus daiteke; izan ere, antzinako Ushuaia zer-nolakoa zen erakusteko erlikia egin dute. San Martin etorbidean, itsasoarekin paraleloa den kalean, hiriko merkataritzagune garrantzitsuenak eta eraikinik esanguratsuenak daude, besteak beste, antzinako kartzela, egun museo bilakatutakoa. XIX. mendearen bukaera aldera, kartzela ezinbestekoa izan zen hiria sortzeko bidean, baina, zenbait hamarkada igaro ostean, presondegiak hiriaren irudi ona zikintzen zuela iritzi zioten bertakoek, eta ixtea erabaki zuten. Gaur egun, kartzelako laugarren pabilioian Ushuaiako Itsas Museoa dago, eta, bertan, lehen espedizionarioen itsasontzien erreplikak ikus daitezke, baita garai hartako argazkiak, bideoak eta hiriaren historiarekin zerikusia duten beste hainbat objektu ere. Munduaren Amaierako Trena Ushuaiako beste alderdi erakargarrienetakoa da. Jatorrizko izena Ferrocarril Austral Fueguino du, eta, kartzelarekin batera, Ushuaiako ikurrik esanguratsuenetako da. Tren-makina batek Pipo ibaia inguratzen du, herriko kanpinetik irten ostean. Bada, tren horretan Suaren Lurraldeko Parke Nazionalera arte irits daiteke, bien bitartean ibaiek, ur-jauziek, mendiek eta basoek bat eginda osatzen duten ikuspegi zoragarriaz gozatuta. Suaren Lurraldeko Parke Nazionala 1960an sortu zen eta 63.000 hektarea dauzka, baina horietatik 2.000, hegoaldekoak, baino ez daude publikoarentzat zabalik. Parkeko gainerako lurra "erreserba hertsia" da. Parke hau Argentinako gainerakoetatik ezberdina da, kostaldea duelako muga natural gisa. Erliebe menditsua duen lekua dugu hau eta glaziarren ohiko paisaia dauka. Hango faunaren gordelekurik onena izateaz gain, yamana aborigenen aztarna arkeologikorik preziatuenak ere hemen ikus daitezke.  