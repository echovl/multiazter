Docutec Ttantta Gipuzkoako Odol Emaileen Elkarteak Ttantta izeneko kanpaina ipiniko du abian, odol-emaile boluntario berrien bila. JESUS MARI MENDIZABAL/ Aspaldi esan zuen bertsolariak: «Odolustu bat komeni zaigu gibel aldeko zainetik». Nire kasuan, behintzat, ume-umetatik hauxe gertatzen zitzaidan: urtean bi aldiz (udaberri-udazken atarietan, normalean) odolez blai bete barrenak, sobra ere, eta gaixotu egiten nintzen ondoezik; harik eta sudurretik ttanttaka-ttanttaka odola bota, zainak arinagotu, eta nire onera itzultzen nintzen arte ostera. On egiten zidan odol husteak, horra. Gero, denbora joanean, odol-emaileetan eman nuen izena eta batere damurik ez dut. Alderantziz. Harrezkero, urtean bitan deitzen naute odola ematera, ematen dut, eta apenas gaixotu naizen sekula. Eta dakart nire kasua hizpidera, aurten hain zuzen betetzen dituelako Gipuzkoako Odol Emaileen Elkarteak berrogei urte. Hori dela eta, Ttantta izeneko kanpaina ipiniko dute abian aidanez, ziri eta kolpe gure bihotzei xaxaka, odol-emaile boluntario berrien bila. Guztira hemezortzi mila lagun omen gaude orain izena emanda, eta beste bi mila gehiago nahi, aski odol-poltsa izango bada gure probintzian. Zuretzako. Bestela esanda, gipuzkoarron ehuneko bosta basta. Odol hotzean aztertuz gero, ez dirudi horren egiteko zaila. Odolak odola eskatzen du, eta zer esanik ez odol ezak. Bi egunez inork odolik emango ez balu hemen, egundoko hondamendia gertatuko omen litzateke. Platinoarekin batera ura izan daiteke urre zuria; petrolioa, urre beltza; hala ere, geure zainetan daramagu urre gorria, odola. Makina bat galtzen da alferrik; elemenia isurtzen ari dira bazterretan. Bana ezazu zeurea. Animo. Ea zuretik emateko bihotz onean aurkitzen zaren. Hartara, odolkideak egingo dituzu; eman ta zabal zazu agindua betez, gainera.