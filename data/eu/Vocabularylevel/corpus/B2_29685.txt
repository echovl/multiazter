Docutec Ilehoriak Ilehori gutxi dago benetan ilehoria denik. Urrearen kolorekoa den ilea duten gehienek metxak dituzte. Edo tintea. Gezurretako kolorea, beraz. Gutxi, oso gutxi dira eguzkiaren ondorioz argitutako ilea daukatenak. Baina, halere, eta egin berri duten inkesta baten arabera, begi urdinak, ile horia eta ezpain haragitsuak dituzten emakumeak omen dira sinesgarritasun gehiena dutenak. Eman dezagun elkarrizketa bat duzula lanpostu berri baterako. Tira, garbi dago janzkera txukuna beharrezkoa dela, garbi joatea komeni da, ilea ere, zenbat eta distiratsuagoa, hobe, eta irribarre luze-zabala. Antza, zenbat eta irribarretsuago, are eta konfiantza handiagoa sortuko duzu inguruan. Eta pentsatzen jarri naiz. Marilyn Monroek ilea horiz tindatu zuenean aldatu zitzaion bizitza. Onerako ala txarrerako? Garai batean esaten zenez, neska ilehoriak tuntunak eta friboloak ziren. Orain, berriz, ilehoriei kasu egin behar egia absolutua jakiteko. Ilea horiz tindatu behar lanpostuak lortzeko. Eta portzelanazko haginak jartzen dirua inbertitu behar mundua konkistatzeko. Topikoak. Aurreiritziak. Tira, nekatuta nago. Nik oporrak behar ditut. Kostalderantz joango naiz. Ea eguzki pittin bat ateratzen den. Aurten nozitzen ari garen negu luze eta higuingarri honek moteldu egin nau. Nire aurpegia inoiz baino zurbilagoa dago. Eta ilea sekula baino ilunago. Aukera gutxi arrakasta izateko. Banoa hegoalderantz. Ea eguzki izpiren bat lapurtzen dudan, eta poltsikoan honantz ekarri tarteka urrezko sirimiri txiki batekin igurtzitzeko nire ilea. Halere, datuak oker daude. Bizitzan ilehoria izatea ez da arrakastaren sekretua. Eguzkiaren epela azalean sentitzea baizik. Horrek bai sortzen duela irribarre luze-zabal eta benetakoa!