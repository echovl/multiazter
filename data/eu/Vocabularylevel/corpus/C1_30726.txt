Docutec Museoak bizia izan behar du Donostiako Ontzi Museoko zuzendaria da Soko Romano. Dokumentua irakurtzen baduzu, zer edo zer gehiago jakingo duzu museoei buruz. Elkarrizketa interesgarria. Soko Romano Donostian jaio zen, 1959an, eta Oñatin egon zen bizitzen Geografia eta Historia ikasketak egiteko Valladolidera joan zen arte. Artearen Historiaren espezialitatea Granadan egin zuen. Gipuzkoako Foru Aldundiaren beka bati esker, Parisko Museologian ibili zen, eskarmentua hartzeko, eta 1991z geroztik, Donostiako kaian dagoen Untzi Museoko gidari dugu, José Mari Unsainekin batera.   Nola definituko zenuke Untzi Museoa? Definizio bat ematekotan, ICOMen Batzar Nagusiak onarturikoa emango nizuke, oso zuzen eta egokia iruditzen zait-eta: "Museo bat, irauteko asmoz sorturiko erakunde bat da, irabazi asmorik gabea, gizartearen eta bere garapenaren zerbitzura dagoena, jendeari irekia, eta gizakiak zein inguruak utzi dizkiguten lekukotza material zein ez-materialak bildu, gorde, ikertu, zabaldu eta erakusten dituena, bisitariak hezi eta gozarazteko asmoz". Hainbat ñabardura erantsiko nizkiokeen arren, funtsean bat nator definizio horrekin. Museoak hotelak bezalakoak balira, zenbat izar emango zenizkioke Untzi Museoari? Ai ene! Jainkoak libra nazala horrelakorik egin behar izatetik! Aipatu dizudan bezala, oso aukera zabala dago museoan artean, aniztasun handia. Dena den, gai honetan sartu garenez gero, ohartxo bat egin nahiko nizuke, "museo" izendapenarekin lotuta, zeren hitz hori erabil daiteke bai leku batzuei kulturan ospea emateko ("ez-dakit-zeren Museoa"), baina baita juxtu kontrako emaitza lortzeko ere, gaitzesteko. Batzuetan, museoak eta mausoleoak sinonimotzat jotzen dira: "hain zen zaharra, museo batean egon beharko lukeela", "hain zen aspergarria, museo bat zirudiela", etab. Museoak gauza biziak dira, ordea, oso biziak, etengabe ari dira mugitzen. Oso bitxia iruditzen zait nola izan ditzakeen termino batek hain esanahi kontrajarriak. Hotelen adibidearekin jarraituz, zein izango litzateke museo guztien artean luxuzkoena, bost izarretakoen artean onena? Nik uste dut hainbat museo nahasi beharko liratekeela horrelako bat lortzeko. Ez nuke esango maila horretako bakar bat dagoenik. Bakoitzak bere ikuspegia izango du museo idealaren inguruan, baina ziurrenik hainbat elementu bildu beharko lirateke handik eta hemendik, gure museokoak batzuk, eta beste batzuetakoak beste batzuk. Nik, behintzat, aukeratuko nituzke Beaubourg Museoaren espazio teknologikoa, El Cairoko Museoaren magia, El Pradoko Museoaren aurrekontua, Québec-eko Zibilizazioen Museoan antolatzen dituzten erakusketen irudimena, Red-Bayko Museoaren kokapena, etab. Nolako eguna daukadan eta zein egoeran nagoen, erantzun ezberdina emango nioke zure galderari. Zer behar da museo on bat sortzeko? Helburuak garbi izatea, lantalde on bat, eta aurrekontu galanta (barrez). Nola sailkatuko zenituzke museoak? Uf! Gaiaren arabera sailkatu beharko bagenitu, zerrenda ikaragarri luzea izango litzateke. Kudeaketa motari begiratuz gero, publikoak, pribatuak edo mistoak ditugu. Neurriaren arabera, handiak, ertainak eta txikiak. Baina orain kontzeptu berriak sartu zaizkigu: interpretazio zentroak, ekonomuseoak, erakusketa iraunkorrak, etab. Ikusi egin behar zertarako beharko zenukeen sailkapena. Zer dela-eta izaten dituzte museo batzuek hainbeste bisitari, eta beste batzuek hain gutxi? Gaur egun, komunikabideek, prentsak eta iragarkiek sekulako garrantzia daukate. Orain marketing-eko arduradun bat eta guzti egoten da museoetan; duela zenbait urte ez zenuen horrelakorik ikusiko. Dena dela, ez dago ikusle guztiak zaku berdinean sartzerik, denetarik egoten baita: ikasleak, asteburuetan hurbiltzen direnak, herriko jendea, atzerritarrak... Gero eta gauza eta zerbitzu gehiago eskatzen dizkigute, baina lehen geneuzkan bitarteko berberak dauzkagu. Zer dago museoko pieza bakoitzaren atzean? Uffff! Sekulako lana. Eta istorio bat: nola iritsi zen gugana; nola lortu pieza hori erosi ahal izateko dirua; opari bat izatekotan, berriz, dohaintza nola negoziatu... Batzuetan oso lan konplexua egin behar izaten da. Inoiz gertatu zaigu pieza jakin bat lortu nahian urteak eta urteak ematea, eta gero non eta beste museo batean ikustea, edota galdutzat ematen genuen pieza bat ezustean gure eskuetara iristea. Eta jendeak ikusten ez duen lan asko egin behar dugu: museoan jasotzen ditugun piezak erregistratu, katalogatu, dokumentatu, zaharberritu, zaindu... Zerekin amesten du Soko Romanok Untzi Museorako? Dagoeneko zenbait urte daramatzagunez, asko gustatuko litzaidake erakusketa iraunkorra berriztatzea. Eta, teknologia berriz baliatuz, museoaren fondoen dokumentazioarekin lotutako lanak ere pozik egingo nituzke, nire ustez ez diogulako behar bezainbesteko arretarik eskaintzen. Aldi baterako erakusketak eta jendaurreko jarduerak ikusi egiten dira, baina dokumentazio lanak ez. Eta, askotan, zaila izaten da baliabide ekonomikoak lortzea eta zenbat denbora eskatzen duten ikusaraztea. Bukatzeko, esaguzu, zein arrazoi aipatuko zenituzke Untzi Museora joan beharra sentitzeko? Oso aukera ona delako. Pasieran ibili, zinemara joan, eta, zergatik ez? Museora ere bai. Kultura izateko, aisialdia osatzeko, arratsalde euritsu bat igarotzeko, atseden hartzeko, leku ezberdin bat ikusteko, historiaz betetako objektuak ikusteko, gure iragana ezagutzeko... gauza askotarako. Oso aukera egokia da. Urtearen bukaeran erakusketa berri bat zabalduko dugu, urpeko ondareari buruz. Aukera ezin hobea izan daiteke Gabonetako oporraldietan gure kostaldeko itsas hondoko objektuak ezagutzeko. Elementu gehienak, gainera, lehen aldiz jarriko dira jendaurrean. Haurrek ere etorri ahal izango dute, Gabonetarako opariak erostera, liburutegia ikustera, Museoko langileak ezagutzera, eta Museoko mamua sumatzera, zeren eta Museoan mamutxo bat daukagu...