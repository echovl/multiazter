Docutec Ubera Hitz bat aurkitzea bada izar bat aurkitzea adina. Esaterako... Iazko udaberrian, pasatu da emakume bat gure lantegiaren sarreratik, halako lurrin-usain gozoa zeriola, eta hor entzuten diot lankide bati. -Hori da uera, hori! -Zer esan dun? -galdetu nion, ezezaguna bainuen uera hitza. - Getarian hala esaten ditek norbaitek pasaeran halako usaina uzten duenean -erantzun zidan-; berdin duk usain ona ala txarra izan. Berehala jo nuen hiztegietara. Baita aurkitu ere hitza, baina ubera forman. Itsasontziak uzten duen arrastoari deitzen zaiola horrela. Berehala lotu nituen bi adierak. Ez al da gaztelaniaz ere hitz bera erabiltzen -estela- usaiaren arrastoa eta itsasontziarena adierazteko? Ez zitzaidan harrigarria egin hitza ez ezagutzea. Lehorrekoa izan ni. Gero, Ondarroan, arrantzaleen kofradian bazkaltzen ari ginen batean, hor ikusi dut paretan traineru baten argazkia: trainerua, uretan arrasto zuria uzten duela. Galdetu nola deitzen dioten Ondarroan arrasto horri, eta uerie erantzun zidan gazte batek. Zaharxeago batek zer erantsiko eta hitz hori bera erabiltzen dutela pertsona baten antza edo airea edo horrelako zerbait izendatzeko ere. Hirugarren batek, azkenik, usaina ere adierazten duela. Berriro usaina. Ondoren jakin nuen Bizkaian lehorrekoek ere erabiltzen dutela hitza; adibidez, «porruak uberan sartu» esanez. Oraintsu, zer irakurriko oriotar baten eskelan, eta bertso-amaiera hau: Baina gurekin geratuko da zuk utzitako uhera. Nik dakidala, ez nuen hitz hori inoiz entzun edo ikusi bertso batean; gutxiago oin bezala; are gutxiago, bertso baten azken oin. Oin ederragorik! ­