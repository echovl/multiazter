Docutec Quino, umore askea Bere urtebetetze-egunean, Quino marrazkilariarekin Unesco Albistariak egindako elkarrizketa ekarri dugu gogora. Bere ibilbide oparoko hainbat atal azaltzeaz gain, iritzia ere ematen du. Lucia IGLESIAS KUNTZ/   "Ez dut uste umoreak gauza gehiegi alda dezakeenik, baina gauzak aldatzen saiatzeko egin daitekeen ahalegintxoa da" dio Joaquin Salvador Lavado, Quinok. Mende honetan Latinoamerikan izan den marrazkilaririk garrantzitsuena da 1932an Mendozan jaio zen argentinar hau. Betidanik marraztu izan du eta bere ametsa marrazkilaria izatea zen, baina Quino Mafalda serieari esker egin da ezaguna mundu osoan.   Mafaldak helduen mundua aurkezten digu, baina hori bai, haurren begiz ikusita. Serieko pertsonaia nagusia galderak baino egiten ez dituen neskatoa da, inkonformista hutsa eta munduko bakeaz oso kezkatuta dagoena. Mafalda hogei hizkuntza baino gehiagotara itzuli da, eta munduko egunkarietan eta aldizkarietan argitaratu.   1973an Quinok Mafalda margotzeari utzi zion, astero ideia berriak aurkitu beharrak asko erre baitzuen. Urte horretatik aurrera, betidanik landu izan zuen umoreari ekin zion buru-belarri, umore garratza, zuri beltzean adierazia eta oso zorrotza. Gogokoen dituen gaiak honakoak dira: botere-harremanak, gizarte-desberdintasunak, planetaren degradazioa. Hau da, berak aitortzen duen gisara "inolako graziarik ez duten gaiak".   Zure umorea nola definituko zenuke? Ez dut uste nire marrazkiek algarak eragiten dituztenik. Eztenkada ematea da helburua, ez kilimak egitea. Ez pentsa horren bila nabilenik, berez irteten dit. Nahiago nuke barregarriagoa izango banintz, baina urteekin grazia galdu eta garratzago bilakatzen da bat.   Zure umorea argentinarra dela uste al duzu? Mafalda seriea bai. Ni Buenos Airesen bizi nintzen auzo berean mugitzen dira pertsonaiak, eta Espainian eta Latinoamerikan argitaratutako edizioetan auzo hartako hizkera dute. Gainontzekoetan, hizkuntza neutroagoa erabiltzen saiatzen naiz. Beste marrazkiei dagokienez, zer esan ez nuke asmatuko. Nire gurasoak, izeba-osabak eta aiton-amonak espainiarrak ziren. Haurtzaroan, emigratzaileen artean bizi izan nintzen: harakina nahiz dilistak saltzen zizkiguna espainiarrak ziren. Barazki saltzailea italiarra zen, eta nire gurasoen eta aiton-amonen lagun guztiak, berriz, andaluziarrak. Argentinarrekin lehenengo harremanak Lehen Mailako Irakaskuntzan izan nituen. Andaluziarrez hitz egiten nuen, eta beste haurrek ez zidaten tutik ulertzen, beraz integratzeko arazoak izan nituen.   Testudun marrazkiak nahiz testurik gabeak marraztu ohi dituzu. Umorea uler dadin testua ezin-bestekoa dela uste al duzu? Nik hitzik gabeak nahiago ditut. Baina hainbat ideia ulertarazteko hitzak gehitzea ezinbestekoa da. Umorean eta zineman antzera gertatzen da. Esaterako, Chaplinek ez du hitzen beharrik, Jacques Tatik ere ez, baina ikusmenezko gagik erabiltzen ez dituen Woody Allenek hitz egin ezean, ez luke batere graziarik izango.   Zein izan da zure lanbideak eman dizun disgustutik handiena? Inolako zalantzarik gabe min gehien egin didana nire binetei bestelako erabilera ematea izan da, binetak egitera bultzatu ninduen arrazoia ez errespetatzea, alegia. Bereziki mingarria gertatu zait nire binetak eskuindarren kanpaina politikoetan erabiltzea. Behin Mafaldaren anaia, Guien, bandera frankista eskuetan zuela agertzen zen pegatina bat bidali zidaten Espainiatik. Aiztokada baten antzekoa izan zen, izan ere, Espainiar Gerra Zibila galdu zuen familia batean jaio nintzen, eta oraindik ere negarrak irteten dit gai han buruzko filmak ikusten ditudanean. Oraintsu arte Buenos Aireseko polizia burua izan den argentinar militar batek ere kanpaina politikoa egiteko nire marrazkiak erabili zituen... Askotan galdetzen diot neure buruari nik idatzitakoa ez ote zuten ulertu edota ulertuagatik ere asmo txarrez eman ote zioten erabilera okerra. Zur eta lur uzten naute horrelako gauzek, baina benetan zaila da horri aurre egitea.Venezuelan Mafalda kanpaina batean erabili zutela ere entzun dut, baina ezin hasiko naiz orain Caracasen abokatu bila, ez bainuke inoiz amaituko.     Mafalda politikoki zuzena deitzen diogunaren guztiz kontrakoa da. Tiraren batek bereziki arazorik sortu al dizu? Kubarekin lotura duen arazo batez gogoratzen naiz. Kuban zazpi edo zortzi bat bider izana naiz, eta adiskide min asko dut bertan. Mafaldari buruzko edizio kubatar bat dago, eta marrazki bizidunak ere bertan egin ziren. La Habanara joaten naizen bakoitzean norbaitek azalpenak eskatzen dizkit Mafaldaren argitalpen bat dela eta. Bertan, Mafalda platerkada bat sopa aurrean duela dago —munduan gutxien gustatzen zaion jakia, hain zuzen ere—, orduan bere golkorako esaten du nahiago lukeela Fidel Castrok sopa jatea osasuntsua dela esango balu, horrela, Argentinan sopa jatea debekatu egingo luketelako. Garai hartan, Argentinan Kubarekin zerikusia zuen guztia gaizki ikusia zegoen, baina kontua da Mafaldak hitzez hitz honela zioela: "Fidel Castro ergel horrek ez ote du...?". Mafalda alde batera utzita, Espainian El País egunkariak hainbat orrialde zentsuratu izan dizkit, haien ustetan "ilunak" direlako. Horren aurrean, hona nire erantzuna: ni iluna izan naiteke, baina inoiz ez errealitatea bezain iluna.   Irakurleek, eta batez ere haurrek, Mafalda berriro itzultzea eskatzen dizutenean nola erantzuten diezu? Haurrei erantzutea erraza da. Nik Mafalda hamar urtetan zehar marraztu nuen, beraz, beti gauza bera proposatzen diet. Begira, jaio zinenetik gaur arte egunero gauza bera egitea gustatuko al litzaizuke? Haurrak ezetz erantzun ohi du. 15 edo 16 urteko nerabeei erantzutea zailagoa da, ez dut uste konbentzitzen ditudanik.   Zuk behin esan zenuen gizakia planetako minbizia dela, ez al dago itxaropenik? Adibide bakarra jarriko dizut: beti esan izan da Amazonas munduaren birika dela, hala eta guztiz ere suntsitzen ari gara. Biriketako minbizia duenak gaixotasuna eragozteko eta sendatzeko ahaleginik ez egitearen pareko litzateke. Amazonas suntsitzeak hainbeste lagun kezkatzen badu, zergatik ez dute erosten... ez dakit... Nazio Batuek eta benetan babesten? Ez. Gizakiak horrelakoak gara, nahiz eta biriketako minbizia eduki etengabe erretzen jarraitzen dugu. Nire ustez, itxaropena optimismo historikoa sakontzea da. Literatur Nobel saria eskuratu zuen Jose Saramago portugaldarrarekin bat egiten dut: beti esan izan du sozialismoak eta ezkerrak egunen batean berriro hartuko dutela indar. Ni iritzi berekoa naiz: politika eta abiazioa aldaratzeko ohitura dut. Mendeetan zehar jende asko hil zen hegan egin nahian: lehenengo eztanda-motorra asmatu zuten —sekulako pisua zuen—... eta orain delta hegalean edo parapentean hegan egiteko. Leonardo daVincik gaur egun gizadiak eskura dituen materialak ezagutu izan balitu, gizona 1400. urteaz geroztik hegan egiteko gai izango zen. Antzeko zerbait gertatzen da kristauek Erroman zituzten katakonbak ezagutzean ere... a zer nolako jendea! Hiru mende egingo luketelako. Garai hartan, Argentinan Kubarekin zerikusia zuen guztia gaizki eragozteko eta sendatzeko ahaleginik ez egitearen pareko litzateke. Amazonas klandestinitatean! Talde politikoren bat gai izango al litzateke hiru mendeetan zehar infiltraziorik jasan gabe aritzeko? Eta bi mila urte geroago ere hor daude, nahiz eta kristautasuna berez beharko lukeen bezala iritsi ez, baizik eta atzekoz aurrera.   (moldatua)