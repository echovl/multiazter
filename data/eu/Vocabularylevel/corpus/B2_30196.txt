Docutec Ez da mairurik geure artean EAEn marokoarren gainean esaten direnak bildu ditugu. Ideia bertsuak agertzen dira: ezjakintasuna eta atzerritar-talde honekiko aurreiritziak. Belaunaldiz belaunaldi transmititu izan dira, baina ez da hausnarketarik egin. BEGOÑA PECHARROMAN /(FARAPI AHOLKULARITZA BULEGOKO ANTROPOLOGOA)    Ezer gutxi dakigu Islamaren inguruan, eta dakigun gutxi hori ideia orokor eta bateratu bat besterik ez da. Ezaugarri ekonomiko, sozial eta politiko batzuek eragiten dute horretan. Horixe izan da, hain zuzen, UEUn Nazioarteko Ikerketarako Euskal Taldeak Islam politikoa eta globalizazioa ikastaroaren bitartez Miarritzen hausnartu nahi izan duena. Jardunaldietan parte hartu dugunon iritziz, erlijio honen konplexutasunaren zein heterogeneotasunaren eta munduko herrialde nahiz komunitateetan praktikatzen denaren inguruan, ezjakintasun handia ez ezik, etnozentrismoa gailentzen da. EAEn komunitate musulmana (biztanleriaren % 0,2) marokoarrekin lotzen dugu. Baina badira bestelako jatorria duten musulmanak ere: senegaldarrak, kamerundarrak, tunisiarrak, pakistandarrak, bosniarrak, baita euskaldunak ere. Gure herrian musulmanak marokoarrekin lotze horrek badu bere logika, autonomia erkidegoko musulman gehienak marokorroak dira eta. EINek emandako datuen arabera, ez dute 4.461 lagunek baino gehiagok osatzen komunitate hori. Horrek esan nahi du gutako gutxik izango dugula marokoarren bat ezagutzeko aukera. Halere, geure buruen jabe izanik edo izan gabe, dagoeneko jarriak ditugu marokoarren inguruko zenbait estereotipo, eta horrek, gehienetan, asko eragiten du hala haiekin harremanetan jartzen garenean, nola haien gainean mintzatzen garenean. Estereotipo horren argazkia, ordea, ez da izaten errealitatearen ispilu; aitzitik, Espainiatik datorren herentziaren, elite politiko zein intelektualen diskurtsoen eta hedabideek emandako irudiaren ondare izaten dira. Horrek guztiak marokoarren populazioa ezagutzea galarazi eta ilunpe zein urruntasunean geldiarazten du. Marokoarrek, ordea, hiru hamarkada baino gehiagoan diraute gure herri eta hirietan. Arabako eta Gipuzkoako emakume etorkinen inguruko ikerketa bat egin dugu, eta bertan, EAEn marokoarren gainean esaten direnak bildu ditugu. Gure ikastaroan, elkarrizketa horiek landu ditugu, eta esaldirik esanguratsu eta erabilienak zeintzuk diren zehaztu dugu. Esaldi horietan ideia bertsuak agertzen dira: ezjakintasuna eta atzerritar-talde honekiko aurreiritziak. Belaunaldiz belaunaldi transmititu izan dira, baina ez da hausnarketarik egin; gaur egun, berriz, aipu estatal eta nazioartekoen hedabide kanpainekin indartu nahi izaten dira. Hona jardunaldietan hautatutako esaldi erabilienak: «Mairuak dira»; «lapurrak dira eta drogekin dabiltza»; «traidoreak dira», «oso desberdinak dira»; «erlijioarekin duten lotura oso arraroa da», «ez dute bertakotzerik nahi»; «zeharo itxiak dira»; «gero eta gehiago dira». Horrelakoxeak esaten ditugu. Behin eta berriro hitz egiten da marokoar gizon eta emakumeen arteko harremanen inguruan. Gizonezko marokoarrak «hemengo gizonezkoak baino matxistagoak» direlako ustea garbia da; emakumezkoak, berriz, «hemengoak baino esanekoagoak» omen dira, eta horretan erlijioak eragin duela esaten dugu. Gipuzkoako gizarte langile batek zioen ez zuela ulertzen zergatik erabiltzen zuten buruko estalkia: «Etorri ziren lehenek ez zuten buruko estalkirik janzten, eta orain jantzi egiten dute». Emakumeak bakartzeko kontua ere aipatu zuten: «Ez dira etxetik ateratzen». Beste gizarte langile batek hizkuntza ez ikasteko arrazoiak eman zituen: «Irakaslea gizonezkoa izanez gero edo ikasgelan gizonezkoak egonez gero, senarrek ez diete ikasten uzten». Esaldi guztiak erlijioak erasandako emakumezko baztertu eta gutxiagotasunez beteekin uztartzeko modukoak dira. Aitzitik, interpretazio horiek etnozentrismoaren adierazpen amorratuenak direla iruditzen zait. Alde batetik, euren erlijiotasunari bizkarra ematen diogu, guk geuk laikotasunaren, arrazionaltasunaren neutralitate sakonetik jokatuko bagenu bezala, eta eurek fanatismo eta irrazionaltasunean jokatuko balute bezala. Beste alde batetik, emakume musulmanen egoeraren gaineko estereotipoak arma jaurtitzaile gisa erabiltzen dira, oro har, gizarte musulmanaren aurka. Badira gizon musulmanak emakumeak ikastera joan daitezen inguruan gizonik egon ez dadin nahi dutenak. Ohitura eta sineskeria hori, ordea, ez da Islamak babesten duen jokaera. Islamak gizartearen ezagutza eta formazioa lehenetsi ez ezik, betebehartzat ere jotzen ditu. Eta printzipio horiek emakumezkoentzat zein gizonezkoentzat jarrita daude. Horrelako jokabideak bestelako arrazoi batzuen ondorio izaten dira: bien heziketa maila, ekonomia baliabideak, Islamaren aurretiko ohitura batzuk, gizarte-klasea, etab. Buruko estalkia janztea da beste adibide bat. Horren inguruan mintzatzen garenean, emakume musulmanak bazterkeria eta mendekotasunaren isla argia delako ustean mintzatzen gara. Emakume musulman askok diote, ordea, buruko estalkia ez dela izan euren burujabetza bidea garatzeko oztopo. Haien esanetan, fede leialaren erantzule besterik ez da. Horrek ez du esan nahi buruko estalkia familiak inposatuta janzten duenik ez dagoenik. Ez zait iruditzen gure gizarteetan zergatik galarazi behar diegun norberak bere borondatez janzten duen bitartean. Azken finean, besteak gu baino matxistago direla pentsatuz lasaitu egiten gara; besteak gu baino mendekotasun handiagoa dutela pentsatuz. Gure gizartea neutralagoa eta berdinagoa dela sinetsiz. Badakigu, baina, sistema ekonomikoak eta gainerako giza alderdiek desberdintasunean dutela oinarria, eta halaxe jokatzen dugula, gainera. Horren araberako banaketak egin ditugu: gizarte-klaseak; ikasketak; lanak; baliabide ekonomikoak; eta erlijio, etnia, nazionalitate eta sexu aukerak, besteak beste. Estereotipoak eratuz barneratu eta indartzen dugu desberdintasun hori. Beraz, has gaitezen gure irudimena askatzen eta aldarrika dezagun, adibidez, «mairuak geure artean» ideia beldur eta erresuminik gabe.