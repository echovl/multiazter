Docutec Burua lehertzeko zorian Nork ez dio entzun bere ama edo izebari buruko mina zuela, burua lehertzeko zorian zuela? Nork ez du izan, noiz edo noiz, buruko mina? Bada, buruko min mota asko dago, eta migraina izenez ezagutzen dena horietako bat da, buruko min bortitz eta errepikatua. Normalean, hilean behin zein hiruzpalau aldiz agertzen da, eta 4 eta 72 ordu bitartean irauten du. Sintomak, bestalde, honako hauek dira: gorakoak, goragaleak eta zenbait fobia: argiari, soinuari edota usainei. Gaixotasun horren inguruko ikerketak 40-50eko hamarkadan hasi ziren, eta, sakoneko arrazoi guztiak oraindik ezagutzen ez diren arren, zenbait datu aurrera daitezke. Estatistiken arabera, gaixotasuna maizago agertzen da emakumeengan gizonezkoengan baino: hirutik bi emakumeak dira. Bestalde, eta nahiz eta elikadurak, tabakoak, alkoholak eta estresak (batez ere azken horrek) eragina izan, badirudi emakumeen biologiari —edo horren ondorioei— lotutako elementuak ere tartean direla, hau da, aldaketa hormonalek eragina izan dezaketela. Horrela, ez da harritzekoa buruko min hori hilekoaren estrogeno-jaisteari lotuta agertzea, edota antisorgailuen erabilerari. Baina mundu guztia ez dator bat horretan. Neurologo batzuen ustez, ez dago zientifikoki frogatuta elikadurak, aldaketa hormonalak edo faktore klimatikoek eragina dutenik gaixotasunean. Berriro ere estatistiketara jotzen badugu, zera aurkituko dugu, alde batetik, gaixotasuna areagotu egiten dela adinarekin. Horrela, gaixoen gehiengoa 40 urtetik 55 urtera bitartekoa da; hasi, hala ere, 16 urterekin has daiteke. Bestetik, buruko min mota hori burmuineko zainen dilatazioaren ondoren sortzen da. Adituek ez dakite zergatik sortzen den, baina garbi dago dilatazio hori eragozten duten botikak izango direla aproposenak mina, neurri batean behintzat, ezabatzeko. Badirudi, munduan, 120 milioi pertsonak sufritzen duela migraina; Europan, bestalde, hiritarren % 12ak du. Egia esan, gaixotasuna denik ere ez dago garbi, baina, dudarik gabe, arazo larria da zenbait jenderentzat, batez ere, kontuan hartzen badugu, migrainak jota dagoen pertsona bat ez dela ezer egiteko gauza, gehienetan ohean etzanda egon behar duela, isilpean eta inolako argirik gabe. Orain dela gutxi egindako ikerketa baten arabera, migraina jasaten duten pertsonen bizitza-kalitatea heren batera jaisten da. Ikerketa berak, gainera, zera dio: migraina sufritzen duen emakume baten bizitza-kalitatea diabetiko batena baino txarragoa da. Lehenago esan bezala, eta nahiz eta jende askori erasan, orain arteko ikerketek ez dute pista sendorik ematen; beraz, ikerketa sakonagoak beharko lirateke, batez ere, generoaren perspektibatik egindakoak, eta hori arrazoi batengatik: gaixoen bi heren emakumezkoak badira, pentsa daiteke horrek zerikusia duela, edo emakumeen biologiarekin, edo, agian, emakumeen bizitza-ohiturekin. Kontu honetan, hala ere, arazo bat dago: gaixoen % 20 ez doa medikuarengana, uste baitu medikuek ezin dutela ezer egin. Bestalde, medikua behin bisitatu duten % 70 ez da bueltatzen eta beren kasa moldatzen dira gaixotasunarekin, nola edo hala, bizitzeko. Panorama, hala ere, gutxinaka-gutxinaka aldatuz doa, eta azken urte hauetan hobera egin duela esan daiteke. Alde batetik, dagoeneko deskubritu da gaixotasunean inplikazioa duen "gene" bat, horrek izan ditzakeen ondorioekin. Bestetik, fisiopatologiaren inguruko ikerketen ondorioz, buruko min mota hau gutxitzeko botika berri bat sortu da, eta horrek gaixoen bizitza-kalitatea hobetzen lagunduko du. Dena dela, eta betiko leloa errepikatzea bada ere, zera esan behar da: gaixotasunaren lehenengo sintomak agertzen direnean, komeni da medikuarengana jotzea, norbere burua medikatzea ez baita inoiz irtenbide egokia. Azkenik, badirudi lan motak, maila sozialak eta abarrek ere eragina izan dezaketela gaixotasun honen sorreran: baina, lehen esan bezala, oraindik azterketa sakonagoak egin behar dira guztia argitzeko. Burua lehertzeko zorian. Emakunde aldizkaria, 32. zk., 1998ko iraila.