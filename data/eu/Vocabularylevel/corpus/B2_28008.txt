Docutec Jimeno Jurio: History from below Nafar historialariaren heriotzean, beste historialariaren laudoriozko iritzi artikulua. Josu Chueca ¿ historialaria Jose Mari aitzindari Bagenekien joatekoa zela, baina orain, betiko utzi gaituenean, berarekiko dugun zorra eta miresmena etsipenez eta minez korapilatzen zaigu. Txikia zen gorputzez, baina handia adorez eta bihotzez Jose Maria Jimeno Jurio. Artxibo batean, bilkura batean edo kalean berarekin elkartzeak beti aukera ematen zigun bere jarduera eta nortasun lagunkoi bezain apala dastatzeko. Hala ere, bazituen arrazoi franko harro egoteko. Horien artean, ezbairik gabe, Euskal Herriko historiari egindako lanak, errate baterako. Esparru akademikoetatik baztertua izan arren —adinekoen artean, inor ez al da oroitzen nola ukatu zioten Opus Deiko Unibertsitatekoek matrikula egitea Historia ikasketak egin nahi izan zituenean?—, bere bidea burutu eta zabaldu egin zuen artaxoarrak. Trantsizioa hasi berria zegoelarik, Punto y Hora de Euskal Herria aldizkarian, grinez irakurtzen genituen haren lan historikoak, Nafarroako ikuspegi ofizialak hankaz gora jartzen zituztenak hain zuzen ere. 1932ko ekainaz geroztik, zintzilik zegoen arazoari, hau da, Nafarroak orduko Euskal Estatutuari emandako ustezko ezetzaren zioari heldu zion Jimeno Juriok, maisutasun osoz, ordura arte izandako bertsioa gezurtatzeko. Izan ere, lan horien bilduma izan zen Navarra jamás dijo no al Estatuto Vasco liburuarekin, mugarri historiko gaindiezina jarri zuen Jimeno Juriok. Berak ireki zuen beste ildo berri bat ere; jite homogeneo eta bakarreko Nafarroaren irudia deuseztatu zuena, alegia. 1936ko gerraren ondorioz, bere lurraldean izandako errepresioari buruz Jimeno Juriok hasitako lanari esker, badakigu orduko «gurutzada», hilketen, kartzelaldien eta erbesteratze luzeen bitartez pairatu behar izan zuen beste Nafarroa bat izan zela. AFANekoek eta Altaffayllakoek geroago burutu zituzten horren inguruko ikerketa eredugarriak, Jose Mariri zegokion eskuzabaltasunez, berak agiri eta datu multzo handia luzatu zielako. Hori gutxi izanen balitz bezala, zendu zaigun ikerlariak hainbat eremu zientifiko uztartzen jakin izan zuen —Etnografia, Hizkuntzalaritza, Historia...— eta adorea izan zuen garai batean idatzi zituen zenbait lan, euskararen aurkako ekaitzak Nafarroa astintzen duenean, berea egin zuen mintzairaren haritik berridazteko. Anglosaxoniarrek deitzen duten History from below —azpitik egindako historia, azpikoen historia— goraino eramateko orduan, Jose Mari aitzindari izan dugu. Goian bego