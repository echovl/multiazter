Docutec Dena zekien poeta Francis Jammes, oso poeta ezaguna izan zen Parisen XIX. mendearen bukaeran eta XX. mendearen hasieran eta Euskal Herriarekin harreman handia izan zuen Hazparnen bizi izan baitzen luzaroan. Biarnon etorri zen mundura 1868an. Bitxia da baina idazle hau ez zen izan gauza eskolan ari zela literatura ikasgaiak gainditzeko. Hala ere, adin txikian hasi zen idazten. Ez zuen arreta jartzen irakasleak esaten zuen horretan, ez zitzaion interesgarri egiten, pentsakor egoten zen, bere munduan, olerkiak buruz sortzen. Gazterik hasi zen idazten eta gazterik lortu zuen entzutea. Berehalaxe ohartu ziren gainontzeko idazleak mutiko hark zuen balioaz eta Parisera gonbidatzen zuten baina berak ez zuen nahi izan sekula naturatik aldendu. Hogeita hamar urte bete zitueneko lehen lana argitara eman zuen. Ez aurretik. Eguneroko gauzen xehetasunez beteriko poesia zen berea. Inguratzen zuen mundua jasotzen baitzuen poemetan: garai hartako herrietako bizimodua, lagunak, etxekoak. Poema-liburuak arrakasta handia izan zuen. Ez zen alferrik egon hamar urtez lantzen. Hainbat eskutitz jasotzen zituen etxean hura zoriontzeko. Tartean, poeta miresten zuen neskatila batena iritsi zitzaion. Hilabete batzuetara ezkondu egin ziren. Eta zazpi seme-alaba izan zituzten geroztik. 1921ean Hazparnen bizi ziren Jammesdarrak, Eihartzea zeritzon etxean. Jabeak eman egin zion etxea Jammes familiari. Gaur egun erabat sinesgaitza bazaigu ere. Zerutik jasotako oparia izan zen hura idazlearentzat, poesiak ez baitzion ematen ia dirurik eta lanak izaten zituen familia osoa mantendu ahal izateko. Hazparnen konturatu zen bazela Euskal Herria, huraxe ez zela inola ere Frantziako zati bat, beste herri bat baizik. Halaxe idatzi zion adiskide bati, gutun batean: «Frantzian ez egoteagatik sufritzen dut. Zeren, geografia politikoa arren, herrialde hau ez dago Frantzian. Ezagutu izan dut beste Euskal Herri bat, pastoral eta patriarkala, kantatu dudan horixe. Urte gutxian dena hankaz gora jarri da. Frantzia ez dago hemen. Erbestealdia gogorra da munduan beste inork hitz egiten ez duen hizkuntzaren erdian». 1938ko domusantu egunean hil zen gizona. Hauxe idatzi zuen beste poeta handi batek, Rainer Maria Rilkek, berari buruz: «Poeta huraxe izan nahiko nuke. Hainbeste gauza daki emakumeei buruz. Duela ehun urte bizitako emakumeak ere ezagutzen ditu. Jammesek dena dakielako. Eta horixe da inportanteena». Ez zen makala.    