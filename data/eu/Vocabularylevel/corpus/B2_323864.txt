Docutec Historian lehen aldiz, 3 milioi biztanle baino gehiago gara Euskal Herrian Historian lehen aldiz, 3 milioi biztanleren muga gainditu dugu Euskal Herrian. Estatistika institutu ofizialek eskainitako datuen arabera, 3.005.670 biztanle bizi gara gaur egun Euskal Herrian. Beste muga historiko batzuk: ¿ XIX. mendeko 90eko hamarkadaren amaieran, milioi bat biztanle ginen Euskal Herrian. ¿ XX. mendeko 60ko hamarkadan, berriz, 2 milioiko muga gainditu zen. ¿ XXI. mendeko lehen hamarkada honetan, berriz, 3 milioi baino gehiago gara.   Azken mendean biztanleria ia hirukoiztu egin da Euskal Herrian, alegia, halako hiru da. 1897. urtean milioi bat pasatxo biztanle izatetik (1.054.769), 109 urte beranduago 3 milioi biztanle izatera iritsi gara (3.005.670). 1. Biztanleria. Euskal Herria 1977-2006 Grafikoan ageri den bezala, Euskal Herriko biztanleriak goranzko joera etengabea izan du aurreko mende osoan zehar. Dena den, goranzko joera duen lerro horren malda bereziki handia izan da garai batzuetan eta ia laua besteetan. 1960. urte arte, biztanleria etenik gabe hazi zen Euskal Herrian; XIX. mende amaieratik urte horretara arte milioi bat lagun gehiago bizi zen egungo Euskal Herrian, 1.982.995. Hazkunderik esanguratsuena, ordea, urte horretatik aurrera gertatuko da; 60ko hamarkadan, milioi erdi biztanle gehiago izango ditu Euskal Herriak eta 1970. urtean jadanik 2.565.377 pertsona biziko dira bertan. Hazkunde honen atzean biztanleriaren bizi-baldintzen hobekuntza, bizi-itxaropenaren luzatzea, 50-60ko hamarkaden inguruan ezagutu genuen baby-booma, eta batez ere, Euskal Herriaren garapen industrialaren ondorioz izandako immigrazio-prozesua daude. 1981. urtera arte goranzko joerak iraun bazuen ere, handik aurrera, hazkundea eten egingo da; jaiotza-kopuruak jaitsi, immigrazio-uholdea gelditu eta Euskal Herritik kanpo doazen herritarrak datozenak baino gehiago izatera pasako dira... 2000. urtetik aurrera, berriz, biztanleriak gorako joera hartuko du —ez 50, 60, eta 70eko hamarkadetan bezain indartsu, agian— baina hartua du goranzko joera. Hazkunde horretan, noski, zerikusi zuzena dute azken urteetako etorkin berriek. ¿ Euskal Herriko biztanle gehienak Bizkaian bizi dira. ¿ Bizkaia eta Gipuzkoa dira gehien hazi direnak azken mendean. ¿ Azken 25 urteetan, berriz, Lapurdi, Nafarroa Garaia eta Araba hazi dira gehien. 3 milioi biztanle horietatik gehienak Bizkaian bizi dira 3 milioi biztanle horietatik gehienak Bizkaian bizi dira, zehazki biztanleen herena baino gehiago (%37,9). Ondoren, bostetik bana inguru bizi da Gipuzkoan eta Nafarroa Garaian (%23 eta %20, hurrenez hurren). Biztanle dezente gutxiago bizi dira gainontzeko 4 herrialdeetan; Araban %10,1, Lapurdin %7,6 eta, batez ere, Nafarroa Beherean %1,0 eta Zuberoan %0,5. 2. Biztanleriaren banaketa herrialdeka. Euskal Herria, 2006 (%) Goranzko joera etengabea aipatu dugu aurreko atalean. Baina, joera hau ez da gertatu herrialde guztietan. Hazkunde handiena, batez ere Bizkaiak eta Gipuzkoak ezagutu dute (1897. urtetik 2006 urtera %291,0 eta %260,2 handitu da bi herrialde horien biztanleria, hurrenez hurren). Aldiz, Zuberoak eta Nafarroa Behereak biztanleria galdu dute (%37,0 eta %36,1, hurrenez hurren). Arabak, berriz, ia hirukoiztu egin du bere biztanleria, eta Lapurdik bikoiztu baino gehiago. Nafarroa Garaiak, azkenik, ia bikoiztu egin du. Dena den, aipatu dugun hori azken mendeko joera izan da. Azken 25 urteetan, berriz, joera aldatu egin da. Tarte horretan, biztanleria gehien irabazi duten herrialdeak Lapurdi, Nafarroa Garaia eta Araba izan dira (%20ko hazkundearen bueltan). Gainontzeko lau herrialdeak, ordea, biztanleria galdu egin dute azken 25 urteetan, batez ere, Zuberoak. Aipatu behar da, bestalde, 2001. urtetik aurrera herrialde guztiek biztanleria irabazi dutela, batez ere Nafarroa Garaiak, eta baita Lapurdik eta Arabak ere. Gainontzekoek, gutxixeago. Dirudienez, aipatu hiru herrialde hauek dira aipatu etorkin berriak gehien hartzen dituztenak. 3. Biztanleriaren bilakaera herrialdeka. Euskal Herria, 1877-2006 (%)  Eskualdeen artean bilakaera ez da homogeneoa izan Eskualde batzuk gehiago hustu dira eta beste batzuk, aitzitik, gutxiago. Adibidez, 1981. urtetik 2001. urte bitartean biztanleria galdu dute Zuberoako eskualde guztiek, eta Nafarroa Behereko gehienek. Gipuzkoan ere eskualde guztiek biztanleria galdu dute, Urola Kostak izan ezik. Bizkaian ere eskualde gehienek biztanleria galdu dute, Plentzia-Mungiak eta Durangaldeak salbu. Arabako eskualdeek, berriz, biztanleria irabazi dute, Trebiñoko konderriak eta Arabako mendialdeak izan ezik. Nafarroa Garaian ere, Iparraldeak eta Estellerriak biztanleria galdu duten bitartean, hegoaldeak eta, batez ere, Iruñeko eskualdeak eta Tutera aldekoak, biztanleria irabazi dute. Azkenik, Lapurdi da herrialde bakarra non eskualde guztiek biztanleria irabazi duten. 4. Biztanleriaren hazkundea, eskualdeka. Euskal Herria, 1981-2001 (hazkundea %tan) Testuaren iturria: www.gaindegia.org Euskal Herriko ekonomia eta gizarte garapenerako behategia (Moldatua); Grafikoen iturria: www.datutalaia.net; biztanleria erroldak eta zentsuak (INE eta INSEE)