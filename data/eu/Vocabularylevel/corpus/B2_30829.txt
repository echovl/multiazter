Docutec Nor-Nori-Nork... 'al diablo con ellos!' Mintzapraktikaren mundua sortu beharra izatea da euskaltegien porrotaren agiri nabarmena. Egunero joaten dira euskaltegira, baina astean behin Jonekin biltzen dira mintzapraktika egiteko. Beraz, euskaltegian ez dutela hizketan ikasten dio Urruxulegik. Badakit gai polemikoa noala ukitzera. Baina barruak hala aginduta, euskararen irakaskuntzaz gogoeta batzuk egitera nator.  Esan dezadan hasieratik bertatik: euskarak ez du bizirik iraungo soberania politikorik gabe. Ez euskarak eta ez inongo hizkuntzak ez luke iraungo nolabaiteko herrialde soberano baten hizkuntza ofiziala izan gabe. Duela urte batzuk Donostiako Euskaltzaleen Elkarteak (Bagerak) mintzapraktikarako mintzalagun izan nahi al nuen galdetu zidan. Astean ordubeteko lana izango nuela adieraztean, baiezkoa eman nien, banuela eta hainbeste denbora libre. Niretzat esperientzia ona izan da orain arte eta, aurrera ere, ona izatea nahi nuke, mintzapraktikaren beharra bera ez bada galtzen behintzat. Mintzapraktikan daramadan denborak, beste gauza batzuen artean, gaurko euskara-irakaskuntzaz lehen baino hobeto jabetzeko aukera eman dit. Beti egon naiz kezkatuta diru eta denbora asko xahutzen dela euskara irakasten eta emaitzak benetan eskaxak izan ohi direla. Eta egoera honek nahi eta behar baino urte gehiagoan dirauela. Uste dut nirekin jende asko etorriko dela bat afirmazio hau egitean. Hain zaila al da euskara ikastea? Ez, ez da zaila. Badakit beste bi kultura arrotz erraldoiek itolarrian daukatela euskara. Gaur euskalduna kultura arrotzean murgildurik bizi dela ere badakit.  Hala ere, nire ustez ez ditugu eskura dauzkagun aukera eta baliabideak behar bezala erabiltzen. Uste dut euskaltegiak, oro har, ez direla euskara ondo irakasten ari. Nahiz eta metodologia komunikatiboa txertatzeko saio batzuk egin diren. Euskaltegietan apuntatzen den jenderik gehiena, euskalduntzeko asmo hutsarekin apuntatzen dela uste dut. Euskalduntzeko asmo hutsarekin, ez alfabetatzeko asmoarekin. Zer gertatzen da? Euskaltegiak ikaslearen borondatea batere errespetatu gabe, ikasleak alfabetatu eta alfabetatu aritzen direla urteetan eta urteetan. Azkenerako, euskara ikasten lau, bost, sei, zazpi... hamar urte daramatzanean, ikasleak euskara zapuztu, nazka hartu eta dena bertan behera uztea erabakitzen du. «Hau ez da niretzat egiten». Zentzuzko erabakia, erabaki inteligentea! Zertarako sofritu hain maite zuen/duen hizkuntza ikasi ezinik? Ez dago masokismoaren beharrik euskara ikasteko. Normalean argudiatu ohi da jendeak euskararen aldeko sentimendua baduela, baina gero ikasteko egin behar duen esfortzua mamitzeko ez dagoela behar hainbat motibaturik. Gezurra. Euskaraz mintzatzea bakarrik nahi zuenari eskatzen zaion esfortzuan dago okerra, denei alfabetatzea exijitzen baitzaie sistematikoki. Eta hau ez da bidezkoa, ez da justua, irakaskuntzaren metodologian dago minbizia, ez motibazio faltan. Niri tokatu zaizkidan mintzalagunak, ia denak zeuden eta daude euskara ikasteko benetan motibatuak. Egunero joaten dira euskaltegira, baina astean behin nirekin biltzen dira mintzapraktika egiteko. Zer esan nahi du honek? Euskaltegian ez dutela hizketan ikasten? Bada, bai, horixe bera, euskaltegian apenas ikasten duten hizketan, alfabetatu eta alfabetatu egiten dituztela derrigor. Mintzapraktikaren mundua sortu beharra izatea da euskaltegien porrotaren agiri nabarmena. Klasean, irakasleak orriak banatu eta hor ikusiko dituzu ikasle denak ordubetean zorioneko orriak betetzen, isilik, «honek hatxe ba ote du, hemen subjuntiboa jarri behar ote nuke ala hobeto legoke aditz nominalizatua, aber -k agente edo ergatiboren bat gaizki jarri dudan ala jartzea huts egin dudan». «Aizu, nik orri hau beste egun batean egina daukat». «A, ba, bete beste hau». «Euskarak duen mugagabe zoragarri hori ondo erabili ote dut». Hurrengo ordua, orriak zuzentzen. Kausalak, aditz trantsitiboak, intrantsitiboak, izen-sintagma, aditz-sintagma, perpaus koordinatuak, nagusiak, menpekoak, enuntziatiboak, galderazkoak, nor-nori-nork... «Halako liburua erosi behar duzue eta hamabost egun dauzkazue irakurri eta laburpen bat niri ekartzeko (ekar diezadazuen?)»... Beste egun batean sinonimoak ikasten. Hurrengoan... Badaukat mintzalagun bat, euskara ikasteko amorratzen dagoena bera, eta inork ez daki zenbat sofritzen duen azterketa aurreko egunetan. Benetan pasatzen du gaizki. Trikua arantza eta guzti osorik irentsi balu bezala ibili ohi da. Eta nik neure buruari galdetzen diot: baina nola sofriaraz dakioke horrela bere burua euskaldundu nahi duen pertsona bati, zoratzen baino egon behar ez lukeen bitartean!... Panorama triste eta negargarri honen aurrean, zer egin? Gauza bat badakigu behintzat: zer ez dugun egin behar, hots, ez dugula orain arte bezala jarraitu behar. Ez da gutxi hau jakitea edo honetaz jabetzea. Eta erantzuna erraza bezain naturala da: hizkuntzak hitz egiteko dira lehenik. Lehenengo, denak sistematikoki euskalduntzea litzateke nire proposamena. Pertsona bat euskalduntzeko ez dago azterketa beharrik, ez dago ariketa-orri luzeak banatu, bete eta zuzendu beharrik. Ez dago, orain bezala, klase didaktiko klasikoak antolatu beharrik, ez dago euskara garai batean latina eta grekoa irakatsi ziguten bezala irakatsi beharrik. Ez dago batere enfoke gramatikalik aplikatu beharrik. Libururik gabe irakatsi behar litzateke euskara. Arkatza eta koaderno bat gehienera ere. Libururik gabe, euskara belarritik sartuko zaie eta errazago jaulkiko dute gero berek. Begitik sartzen bazaie, ez dira ohituko inprobisatzen, espontaneoki mintzatzen eta, azkenik, alfabetatzearen baso ilun eta amaigabean galdurik ibiliko dira urteetan, erabat desanimatu eta dena ttottoaren salara bidali arte. Eguneroko elkarrizketan beharko ez dituzten dozenaka eta dozenaka aditz-flexio ikasi beharko dituzte, alfer-alferrik, kokoteraino nazkatu arte. Pentsatzekoa da ikasleek irakurketaren bat egin nahiko dutela. Hauen irakurketak estra-lektiboak izan daitezela eta, ahal den neurrian, irakasleak gidatuak edo kontseilatuak. Ikasleak duen konbertsazio-mailari egokituak, alegia. Klasean irakasleak bakarrik irakurri beharko luke, sistemaren funtsa den entzumen teoriaren efektua desbirtuatu ez dadin. Beraz, lehenengo fasea denak euskalduntzea izango da, baita euskara gramatikalki ikasi nahi/behar dutenak ere. Horregatik diot euskalduntzea, ez alfabetatzea. Ez dago zertan hasi beharrik denak derrigor alfabetatzen hasieratik bertatik. Maila komunikatiboa, kolokiala eman ikasleari. Honetarako ez legoke liburu beharrik. Belarria erne eta mihia solte. Gero, bere burua alfabetatu nahi lukeen ororentzat, ez bada lanagatik, idazten hasi nahi duelako izan baitaiteke edota beste zeinahi arrazoirengatik, orduan litzateke bidezkoa hauentzat alfabetatze-klaseak antolatzea. Euskalduntze masibo, konpultsibo, arin, alai eta erakargarriak aurrenik eta gero alfabetatze-fase luze bezain aspergarriak. Libururik gabeko klaseak, hasieran katxondeotzat har litezke. Ez genuke ulertuko libururik gabeko klasea, klaseak akademikoa, erudiziozkoa izan behar duela barneratua baitaukagu. Ez etxerako lanik, ez zuzenketarik, ez azterketarik... Honek guztiak sortu berriak ziren ikastolak oroitarazten dizkit Ikastolen aurka-edo zeudenen ohiko argudioa zen esatea: «Ikastolan haurrek ez dute ezer ikasten, jolasean ematen dute egun osoa». Metodologia kontua zen gakoa. Euskaltegietan ere, nolabait, ikasketa informalak gain hartu beharko lioke ikasbide formalari, lehenengo fasean behintzat. Antzoki, zinema eta hitzaldietara joatea klase-denboratzat hartu beharko litzateke. Libururik gabeko klasean, ez legoke maisuarentzat tribunarik. Taldean bat gehiago izango da. Zein ikasleri zer zuzendu, hor legoke maisuaren trebezia ikaslea kontent eta konfiantzaz mantentzeko. Irakasleak gutxi zuzendu behar lukeela iruditzen zait. Hizketan uztea izango du bertute. Ikasleak fijatuko dira berak nola hitz egiten duen eta berak bezala egitea izango da ikaslearen grina edo lehia. Haurrak ez du hitz egitean ridikuluaren kontzientziarik, ikasleak ere hori ez izatea litzateke irakaslearen garaipena. Hasieran katxondeoa ematen zuena, seguru nago hilabete gutxian (egunero bi orduko klaseak emanez) aurrerapen komunikatiboa izugarria izango litzatekeela eta ikaslearen autoestima eta motibazioa multiplikatuz joango liratekeela. Arauak entzunez ikasiko ditu. Singularra, plurala, erlatiboa, dena entzunaren poderioz ikasi ahalko du. Milaka urteetan horrela izan bada, zer gertatu da gaur sistema honek ez balio izateko? Ezin al da transmisio oral hutsa praktikan jarri? Horra aspalditik erraietan neramana. Ongi esanak hartu eta gaizki esanak barkatu.        *** laburtua