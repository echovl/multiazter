Docutec McVeigh edota salbuespenaren lasaitasuna? Heriotz zigorraren inguruko gogoeta labur eta interesgarria. Mikel ARAMENDI/ Aldaketarik ezean, lerro hauek irakurtzen ari zaren bitartean, gutxi gorabehera, emango diote akabera Indianako Terre Hauteko presondegian Timothy McVeigh-i. 1995ean Oklahomako sarraskian hark hildako haurretako baten aitak esaten zuen «adimen lasaitasun pittin bat edukitzeko modu bakarra» zeritzela exekuzioari. Litekeena ez ezik logikoena izan daiteke bera bezalakoen kasuan; baina alderantziz gertatzen zait niri: ezinegon intelektuala baino ez dit eragiten pozoi-injekzio horrek. Intelektuala diot, zeren McVeighek lortu baitu galtzaile orok eta edonola/edonoizko biktimek nigan sortu ohi duten adiskidantza sentipena ere zapuztea. Eta ez soilik egin zuenaren izugarriagatik: heriotza zigorrarekiko oniritzi itsu duen fanatiko horietako bat da McVeigh eta, ikuspegi horretatik, bere errezeta dastarazten zaiola pentsatzea gizalegezkoa litzateke. Prozedura juridiko osoan, hiltzaile masibo honek martiriaren papera antzeztu nahi izan du, eta hein horretan bere helburu sektarioa lortzeko modua ere bada exekuzioa. Ez dit, beraz, penarik ematen: heriotza zigorraren abolizioaren aldeko porrokatuenak garenoi ere geure irizpideetan salbuespenen bat ametitzea on litzatekeela pentsaraz diezagukeen kasuetako bat da McVeighena. Baina hain zuzen ere hortxe, salbuespenak ametitzean, hasten da korapilo intelektuala, abolizionismoaren historiak nahiko argi erakusten duenez. Kontatu ohi da Sobietar Iraultzaren hastapenetan, ordura arte abolizionista sutsuak izandako boltxebikeen artean planteatu zenean erregimen berriaren arauditik heriotza zigorra desagerraraztea, Leninek argudiatu zuela: «baina orduan zer egin dezakegu Romanovekin» (tsar ohia oraindik bizirik zelako). Eta irizpide kontingente horren baitan geratu omen zen heriotza zigorra bazter emanda, Iraultza Frantsesean lehendanik gertatua errepikatuz. Gero Sobiet Batasunean etorriko zena (milioika pertsonen exekuzio legal, alegal, ilegal nahiz kriminala, sasoi batzuetan heriotza zigorraren erregimenaren oinarri bilakatzeraino) noraino erein zen hasierako salbuespenaren hazi txiki hartan tema genezake luzaro; baina beste batean. Oraingoz, nahiago nuke Perich zenak suizidioari buruz idatzitako hura egin baliote McVeigh fanatiko suizidari ere: «Badakizu suizidioa zigortu egiten dela, ez? Baina ez heriotza zigorrarekin. Izorratzeagatik».