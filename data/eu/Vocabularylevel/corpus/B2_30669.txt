Docutec Amarentzat Gaur amak hirurogeita hamar urte beteko zituen. Gaur amak hirurogeita hamar urte beteko ditu, nonahi dagoela ere, azaroak hogeita bost egun biltzen dituen garaian. Bazkari ederra prestatzen zigun amak egun berezi honetan, sukaldari trebea baitzen, eta denbora nola badoan ospatzen genuen, eta denbora nola badoan. Gaur ez dago ospatzekorik ezer, ez bada behintzat heriotza ere ospagai bihurtu duguna. Eta neuk ezin dut heriotza ospatu, ezin dut gurasoen falta goretsi, begian arantzak ez duelako pozik sorrarazten, oinazea eta ondoeza baizik. Amak gurekin behar zuen egon gaur, hirurogeita hamar urteko ximur zuriekin, sukaldaritzan hain maitekiro, eskuak orbelez beterik. Abuztutik hona denbora hagitz joan da, egunez egun mende bat, eta ez dut memorian lekurik aski amaren aurpegi osoa gordetzeko, eman zidan maitasunaren alerik ttikiena jasotzeko ere. Nola joan zen oroitzen dut egunero, milaka aldiz egunero, eta oroimenak ez du nahi aurrera egin, iltzaturik gelditu da amari inoiz ordaindu ez nizkion zorretan, inoiz eskatu ez zidan ordainean. Nik asko zaindu nuen beti, eta maitatu ezin esan ahala, eta beti gutti hala ere, behar baino gutti-guttiago. Orain ezin dut ja atzera seme izan, eta umezurtzak seme izatea du ments. Beti ezintasunaren kontra borrokan gabiltza, beti izan nahi genukeenaren peskizan. Baina alferrik da: gurasorik ez duen gizakiak debaldetan du seme izatea. Gaur amak hirurogeita hamar urte bete ditu, eta haren errautsak dauzkat, langar eta elur, begietan, atzoko eta betiko, beti, neu ere langar eta elur izan nadin artio.