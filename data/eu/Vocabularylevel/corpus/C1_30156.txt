Docutec Emakumeen soldata apalagoa Hego Euskal Herriko gizonezkoen batez besteko soldata emakumeena baino %36 handiagoa zen, INE Espainiako Estatistika Institutuak eginiko inkestaren arabera. Hegoaldeko emakumeen soldata gizonena baino %36 apalagoa da Soldata-Egitura Inkestak agerian utzi du Nafarroako gizonezkoen urteko lansaria emakumezkoena baino 6.537 euro handiagoa dela. Araban, Bizkaian eta Gipuzkoan, berriz, bien arteko aldea 6.555,67 eurokoa da  Hego Euskal Herriko gizonezkoen batez besteko soldata emakumeena baino %36 handiagoa zen, INE Espainiako Estatistika Institutuak eginiko inkestaren arabera. INEk 2002. urteko soldatak hartu zituen oinarri eta herrialde bakoitzeko emaitzak azaldu ez zituen arren, Nafarroako batez besteko soldata gordina Arabakoa, Bizkaikoa eta Gipuzkoakoa baino %8,4 txikiagoa dela jaso zuen Soldata-Egituraren Inkestak. Nafarroako langileen urteko soldata 20.975,45 eurokoa izan zen batez bestez 2002an. 22.901,64 eurokoa, berriz, Araban, Bizkaian eta Gipuzkoan. 1.926,19 euroko aldea, horrenbestez. Lau urtean behin egin ohi den inkestak agerian utzi zuen ezberdintasunak herrialdeka baino are handiagoak direla emakumeen eta gizonezkoen artean. Nafarroako gizonezkoen batez besteko soldata gordina 23.324,36 eurokoa emakumeena baino %38,9 handiagoa zen 2002. urtean 16.787,36 eurokoa. Araban, Bizkaian eta Gipuzkoan, berriz, %35,3koa zen aldea. Emakumeek 18.570,01 euroko soldata gordina izan zuten EAEn orain dela bi urte, 25.125,68 eurokoa gizonezkoek. Beharginen sexuak ez ezik bestelako aldagaiek ere aldea areagotu dutela salatu du LABek kontratu motak, esaterako. «Emakumeen laneko diskriminazioa eragiten duten arrazoiak asko eta oso ezberdinak dira». Hori dela-eta «berdintasuna bermatzeko neurri eraginkorrak» eta Confebask patronalari «behingoz diskriminazioa badela onartzeko» exijitu dio LABek. Aldeak sektore guztietan nabarmenak ziren arren, zerbitzuetan are handiagoak ziren, INEren inkestaren arabera. Zerbitzuetan jarduten zuten Hego Euskal Herriko emakumeek sektore bereko gizonezkoen soldataren %70,8 jaso zuten batez bestez. Alegia, gizonezkoen soldata emakumeena baino %41,2 handiagoa zen. Industria eta eraikuntza sektoreetan, berriz, batez besteko soldaten aldeak %25,9 eta %33,1 bitartekoak ziren Hego Euskal Herrian. Behin-behineko kontratuak eta lanaldia Beharginen lan kontratuen arabera ere euro dantza aski ezberdina da. Behin-behineko beharginek %40,17 soldata txikiagoa jaso zuten Nafarroan. %53,30 txikiagoa Araban, Bizkaian eta Gipuzkoan. LABen arabera, «behin-behineko kontratuak dituzten emakumeen proportzioa gizonezkoena baino handiagoa da eta, beraz, aldi baterako kontratuek soldata ezberdintasuna sustatzen dute». Lanean ziharduten emakumeen %36,7k behin-behineko kontratua zuten 2002an. Gizonezkoen artean %23,7k. Lanaldi motak ere nabarmen baldintzatu zuen urteko batez besteko lansaria. LABen arabera, «lana eta familia uztartzeko saiakera emakumeek soilik egiten dutela agerian geratu da». «Etxeko lanen %75,2 egiten dute eta etxetik kanpoko lana egiteko enplegu prekarioak onartu beharrean izaten dira», gaineratu du sindikatuak. «Emakumearen aurkako bereizkeria modu askotan egiten» dela salatu du LABek. Ohartarazi duenaren arabera, «diskriminazio egoera hauek beste arazo handiago bat sortzen dute». «Gizarte Segurantzara kotizaziorik egiten ez dutenez, etorkizuneko gizarte prestazioak baldintzatuko dituzte». Kalitate handiko lanpostuak gizonezkoentzat Mondragon Unibertsitateko 2000. urteko promozioaren %90,7 lanean ari da, MUk eta Eusko Jaurlaritzako Egailan Lan Merkatuaren Behatokiak 422 ikasle ohiri eginiko inkestaren arabera. MUren arabera, «promozioko langabezi tasa %9,3koa da». «Oso emaitza baikorra dela uste dugu, adin tarte horretako unibertsitarioen langabezia tasa %12koa delako».Mondragon Unibertsitateko Joseba Azkarraga Lan sailburuak jakinarazi zuenez, «kalitate handieneko enpleguak gizonentzat» dira. «Erantzukizun handiagoko postuak ere gizonezkoenak direla jaso du inkestak», gaineratu zuen. Egindako ikasketen eta egungo lanaren arteko baliokidetasuna, berriz, %95ekoa da gizonezkoen kasuan, %85ekoa emakumeentzat. Batez bestekoa, beraz, %91ren gainetik dago. Azkarragak gizonezkoen %53k kontratu mugagabea dutela gaineratu zuen. «Emakumeen kasuan %37koa da proportzioa». Ikasketak amaitu ostean, emakumeek lehenengo lana aurkitu bitartean 3,7 hilabete igarotzen direla zehaztu zuen Mondragon Unibertsitateak. Gizonezkoek, aldiz, 2,3 hilabete behar dituzte.