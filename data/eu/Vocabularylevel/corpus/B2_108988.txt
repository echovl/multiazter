Docutec Euskal Astea Montrealen Aurten, lehen aldiz, Montrealeko Euskaldunak Elkarteak aste beteko jardunaldiak antolatu ditu euskara eta Euskal Herriari buruz. Erakusketa honekin Quebec-tar guztiei Euskal Herria ezagutzeko parada ezin hobea eskaini nahi izan zaie. Nondik nora sortu zen Montrealeko Euskal Astea egiteko ideia?Duela urtebete, euskara kurtso bat egiten hasi ginen Montrealen, hango euskaldunek antolatuta, 'Euskaldunak' elkartean. Momentu batean, ateak are zabalago irekitzeko gogoa izan genuen. Izan ere, Euskal Herritik kanpo, jende gutxik ezagutzen du Euskal Herria eta, sumatzen duzuen bezala, zer den ez da ikasten kanpoko egunkarietan. Zer den erakustea erabaki genuen. Nori zuzendu zaio astea? Bertan bizi diren euskaldunei, euskaldunak eta Euskal Herria ezagutzen ez dituztenei...?Ezagutzen zutenaren arabera, gauza ezberdinak aurkitzen zituzten bisitariek. Batzuentzat, Euskal Herrian sortu zirenentzat alegia, gaurko Euskal Herria ezagutzeko aukera, beharbada, eta oroitzapenak segur aski. Beren seme-alabentzat, gurasoek askotan aipatu zuten herri horri buruzko informazio gehiago izateko aukera bat, beste ikuspegitik agian. Jakin-mina duten Quebectarrei ere zuzendu zitzaien, noski. Horregatik, posible zenean, aipatzen genituen Quebec eta Euskal Herriaren arteko harremanak: Euskal diaspora, frantsesa eta euskararen arteko konparaketa, balea ehiza, eta abar. Nolakoa izan da harrera?Euskal Herriak mila aurpegi baditu, eta kanpotik batzuetan haietako gutxi ikusten ditugu. Horregatik, jendeari biziki gustatu zitzaion orokorreko begirada izatea herri horren gainean. Bertsolariak, dantzariak, antropologoa, hizkuntzalariaren azalpenak eta beste askorenak entzun genituen; geografia, hizkuntza, mendia, musika, historia, industriari buruz irakurri edo entzun genuen. Denek interesatzen zitzaiena aurkitzen zuten. Eta partehartzea?Euskal Elkarteko jendeak ikusi du Euskal Herria ezagutzeko eta ezagutarazteko aukera ezin hobea zela, eta bere trebetasunaren arabera parte hartu zuen: bat medio informatikoez arduratzen zen; kozina egiten dakitenek, orduak eta dirua kontatu gabe, lan izugarri handia egin zuten; beste batzuek txartelak saldu; beste batzuek abesbatzan parte hartu zuten, eta besteek oholak egin zituzten. Egia esateko, bakarrik bisitatu zuten eta parte hartu zutenen arteko muga ikusgaitza zen, hainbeste pertsonak parte hartu zuelako. Zer da gehien entzun duzuen komentarioa?Zergatik ez dugu sekulan entzuten gauza horiei guztiei buruz? Zer izan da arrakastatsuena?Gauza ezberdinez betetako arratsak. Momentu hauetan sortzen zen giroa oso alai, bizi eta dinamikoa zen. Adibidez, bi ordutako tarte batean, txalaparta, hitzaldi eta bertsolariak entzunez gero, benetan sentitzen duzu Euskal Herrian aurkitzen den aniztasuna. Eta aniztasun hau jendeari gustatzen zaio. Errepikatzeko asmorik bai?Seguru. Eraikiko dugu sortu dugunaren gainean. Nolakoa izango da hurrengoa? Zerbait aldatu/hobetu beharra ikusi al duzue?Herri bat ongi ezagutzea oso zaila da, batez ere kanpotik. Ahal genuena egin genuen, baina hala ere, hurrengo urtean gauza asko gehitu beharko genituzke. Adibidez, foruei buruz oso gutxi ikasi dugu gure erakusketan. Horregatik antolatzaile eta hizlarien taldea handitu nahi dugu, ikuspegi are aberastuagoa izateko. Zer izan da zailena?Diru kontua. Nahiz eta diru gutxi gastatu, diru hori aurkitu egin behar zen. Baina, irudimen eta lanez, eta denen laguntzaz, dena posible da, baikorrak izanez gero. Diru gutxi daukazula onartu eta gero daukazunarekin konpontzen zara, eta oso ondo ateratzen da. Zer errazena?Zailena izan behar zuen gauza erraza izan zen, azken finean, hau da oraindik Euskal Herrian bizi diren euskaldunak aurkitzea, parte hartzeko. Zorionez -eta kasualitatez!- jende pilo bat etorri zitzaigun Euskal Herritik, eta gurekin Euskal Herriari buruz dakitena partekatu zuten. Ez genuen Antzinako Egiptori buruzko erakusteka bat egin nahi, bizia den Euskal Herriari buruzkoa baizik, eta horregatik han bizi direnek erakusketan parte hartzea garrantzitsua zen guretzat. Ez genuen gurasoek utzi zuten herria erakutsi nahi bakarrik, baizik eta orain aurrera doan herri bizia ezagutarazi ere. Zerbait gehiago komentatu nahi duzu?Askotan uste dugu Euskal Herria eta diasporaren arteko harremanak norabide bat besterik ez duela, diasporak Euskal Herriari buruz ikasi nahi duela, eta bere sustraiak hobeki ezagutu nahi dituela, alegia. Hala ere, beste norabide bat ere aurki dezakegu. Gaurko egoera politikoan, diasporaren rola sekulan baino garrantzitsuagoa izan daiteke: Euskal Herrira ematen duen leiho berri bat ireki dezake munduko bazter guztietan, beste herriei ezagutarazteko.