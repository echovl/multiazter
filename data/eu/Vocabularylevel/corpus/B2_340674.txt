Docutec Autonomoa Atzo langileen eguna izan omen zen, baina Lourdesek ez zuen ospatu. Dendak itxita ez baleude, ez zuen aparteko eguna zenik igarri ere egingo. Egun guztiak antzekoak dira berarentzat. Goizetik jaiki, etxea jaso, beheko tabernara jaitsi eta kafe kargatua eskatu eguneko martxa hasteko. Lourdes autonomoa da. Lana daukanean badauka, eta ez daukanean ez dauka. Daukanean egin eta ez daukanean egon. Horren erraz azaltzen du berak. Kobratu edo ez kobratu, ordea, Lourdes gutxitan dago egonean. Bi bulego eta janari denda bat garbitzea tokatu zitzaion atzo, egun osoz itxita zeudela aprobetxatuz, eta lantegi handi batentzako gomak egitea tokatzen zaio gaur, enpresa egun bateko jaiegunaren ostean berriz martxan dagoela eta. Lourdes autonomoa da, baina lotuta sentitzen da. Ordutegi finkorik gabe, deitzen diotenerako prest. Hileroko autonomoen ordainagiria da huts egiten ez dion lotura bakarra. Lanerako kamiseta eta abarketekin jantzita jaitsi da gaur ere beheko tabernara, eta ezezaguna egin zaion mutil gazte gorbatadun bat antzeman du barra ondoan kafe kikarari esku biekin oratuz. Bi egunez segidan traje berberarekin tabernan ikusi du mutila. Komertzial itxura hartu dio Lourdesek begiratu batean. Marradun gorbataren azpian bera bezalako autonomo bat dagoela egingo luke apustu, eta bere mugimenduengatik ez duela egun onegia izan, aste edo hilabete onegia ere ez akaso. Sekula ez zuen usteko trajedun batekin identifikatuko zenik, baina susmoa dauka tabernariak, trajedunak, eta hirurak urrun daudela maiatzak bat osteko ajetik.