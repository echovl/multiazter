Docutec Arrain zuria, arrain urdina Arrain urdinaren eta arrain zuriaren ezaugarri dietetikoak azaltzen dituzte. ANE MIREN URANGA & ARANTZA LORENZO / Arrain urdinaren mitoa Arrain urdinaren propietateak ez dira errekonozituak izan duela urte gutxi arte; oso koipetsua denez, ez zen gomendagarritzat jotzen, eta jaten zen arrain apurra zuria zen. Baina, Artikoan bizi diren eskimalen bihotz—gaixotasunen tasa hain baxua zela ikusirik, beren dietaren inguruko ikerketak egiten hasi ziren. Hauek beraiek kontsumitzen duten arrain urdinak odoleko koipe solidoak gutxiagotu eta, ondorioz, bihotz eta zirkulazio—aparatuko gaixotasunez babesten zituztela konturatu ziren. Haragian ez bezala, arrainen koipe gehienak likidoak dira ohizko tenperaturan eta olio deritze. Halaber, esan koipe—kopurua % 5etik gora duten arrainek osatzen dutela arrain urdinen taldea eta, jakina, zenbat eta koipe gehiago izan orduan eta kilokaloria gehiago ahoratuko dugula. Baina arrain urdinen artean badira desberdintasunak: koipetsuenak 100 g—ko 10 g koipe edo gehiago dutenak dira. Hauen artean daude aingira, angula, atuna, berdela eta izokina. % 5—10 arteko koipea dutenen artean, berriz, antxoa, hegaluzea, palometa, sardina eta txitxarroa daude. Arraindegian zaudela arraina urdina edo zuria den jakin nahi baduzu, aski duzu arrainaren isatsari erreparatzea; urkila irekiaren antza baldin badu, urdina da. Oro har, arrain urdina oso mugikorra izaten da eta ibilaldi luzeak egiten ditu ur epelen bila. Hori dela eta, gizakiok bezala, energia pilatu behar izaten du, eta hori koipea metatuz egiten du. Ba al zenekien hain preziatua dugun bisigua neguan arrain urdina dela eta udan arrain zuria? Ba, bai, horrela da. Hotzetik babesteko, neguan koipe gehiago garatzen du eta % 5etik gora edukitzen du; eta, udan, berriz, % 2 inguru. Halaber, urte—sasoiaz gain, bizitzako zikloak eta elikadurak ere badute eragina koipe—metaketan. Esaterako, antxoak arrautzak errun aurretik ondoren baino askoz koipe gehiago izaten du. Arrainek dituzten proteinak digeritzeko errazak izaten dira, eta beraien balioa haragiarenen parekoa da. Bitaminei eta mineralei dagokienez, berriz, aipatzekoak dira A eta D bitamina—kopurua eta, halaber, iodo—aberastasuna. Aipatutako arrazoi guztiengatik, arraina astean lau aldiz, gutxi gorabehera, jatea gomendatzen da; eta, egokiena bariatzea denez, lau horietatik bi arrain urdina izatea. Arrain zuriaren dohainak Azkenaldian buru—belarri aritu gara arrain urdinaren berezitasunak goraipatzen, arrain zuriaren propietateei jaramonik egin gabe, bat bera ez balu bezala. Bazterretik atera eta ondorengo lerroetara ekarriko ditugu arrain zuriak elikaduran dituen onurak. Gainerako arrain guztiak bezala, haragi zuriko arrainek proteina baliotsuak eskaintzen dizkigute, baina garrantzizko ezberdintasun batekin: proteina—kopuru bereko, askoz ere koipe gutxiago dute, % 5etik behera hain zuzen ere. Mota guztietako arrainetan dauden proteinak digeritzen errazak izaten dira, kolageno—motako proteina gutxi dutelako. Horregatik, samurrak suertatzen dira jateko, eta ezin egokiagoak adinean aurrera doazenentzat edo hortzerian arazoak dituztenentzat. Arraina digeritzea haragia digeritzea baino errazagoa da, bi arrazoigatik: koipe gutxi duelako eta kolageno gabeko proteinak dituelako. Arrain zuriak ez du asetasun—sentsaziorik eragiten eta tripa—zorrien zaratak lehenago hasten dira; horregatik, arrain zuria primerakoa da afaltzeko. Aipatu bezala, arrain zuriak proteina ugari du, koipe gutxi, eta karbohidratorik ez. Bitaminei dagokienez, B taldeko B6 bitamina—mota eta E bitamina eskaintzen dizkigute. Mineraletan, itsas produktu guztiak bezala, iodoan ditugu aberatsak, selenioarekin batera. Bitxia ere bada arrain zuria, bere proteinek xurgatzen zaila den burdina xurgatzen laguntzen dutelako. Arrain zuriak zeintzuk diren? Ezagunetarikoak: zapoa, lengoradoa, bakailaoa, oilarra, legatza, amuarraina, faneka, erreboiloa eta barbarina. Eta amaitzeko, aholku xume batzuk, arrandegira joaten zaretenean erosten ari zareten arrain hori benetan freskoa dela jakin dezazuen: o Begiak: argi, distiratsu eta garden, norberari begira egongo balira bezala. o Larruazala: distira irisatua. o Usaina: arina. o Gorputza: gogorra eta sendoa. o Zakatzak: hezeak eta gorri distiratsuak. Arrain urdinaren antzera, hau ere astean bitan hartzea gomendatzen da; eta, lehen aipatu dugun bezala, gauean hobe.