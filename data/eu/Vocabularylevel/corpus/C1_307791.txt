Docutec (G)arraioa Goizero 7:28an autoa hartu eta lanera joan ohi naiz, Hondarribiatik Hondarribiara, lau kilometro eskaseko bidean, behe laino heze ilunetan maiz. Neure autoan joan ere, garraio publikorik ez dudalako, bizikleta ilunpidean arriskutsua delako, oinez joateko ez nagoelako dagoeneko. Goizero-goizero 7:33an, nire lantokitik kilometro eskasera, bi bideen batze deabruz josia topatzen dugu, Hondarribiatik abiatuok. Puntu malapartatu horretan, bidea eman behar izaten diegu nahitaez Irundik, Hendaiatik, Nafarroatik tropelka datozen guztiei; guk, bertako zozook. Haiek ilaran pasa eta pasa; gu, egonean, geure etsian geldi. Lydia Flem-en Izua-ko protagonista bezala, bertan betirako gera naitekeelakoan sentitzen naiz errepidean, auto barreneko egon itoan, zuhaitzei, erretenei, ilunbeltzei, atze-aurrekoei begira: «Ez dago irteerarik, ez dago deus egiterik, ez atzera, ez aurrera, ez eta autoa berebilen ilaran lagatzeko aukerarik ere. Hersturak itotzen nau, beldur nago. Ez nazazue gizajale izugarri honen, bere ahoan irentsiko nauen herstura ero honen eskupean utz. Lagundu!». Laguntzarik inondik apenas dagoen, alabaina. Goizero ikusten ditugu bi-hiru ertzain-auto kontrako norabidean, alferrikako joanean, inora gabe seguruenik, isunen sosen bilaka akaso. Goizero-goizero 7:59en muga-mugan iristen naiz lantokira, Hondarribiatik Hondarribiara lau kilometro eskas egin ondoren, izuaren egosian eta etsiaren errean. Garraio arraioa, goizero-goizero-goizero. Aurreko astean, autoko parabrisean papera ipini zidaten, ironiaz gainezka: «Garraio jasangarriaren astea. Irailak 22, berebilarik (sic) gabeko eguna». Garraio jasangarria? Hoa bere bila! Kaka zaharra, zer (g)arraio!