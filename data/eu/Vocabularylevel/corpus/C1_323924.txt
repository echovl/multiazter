Docutec EuskoSare: Munduko Euskal Komunitatea Eusko Ikaskuntzaren EuskoSare proiektuak munduan zehar zabalduta dauden euskaldunen bilgune izan nahi du. Horretarako, batik bat, Internet gune batez baliatzen dira (www.euskosare.org) eta bertan edonork har dezake parte. Lankidetzak, beraz, kontaktuak, harremanak eta informazioaren hartu-emana ahalbidetzen du. EuskoSareren zutabeak informazioa, zerbitzuak eta komunitate birtualak dira. Lantalde profesional batek ateratzen du lana aurrera egunez egun. Dena den, horien lana hutsala litzateke mundu osoko kolaboratzaileen laguntza eskuzabala egongo ez balitz. Egun, munduko 18 herrialdeetan dauzkate kolaboratzaileak, 50 hiri baino gehiagotan banatuak. Hori da, hain zuzen, EuskoSareren funtsa, mundu osoan zehar sakabanatuta dabiltzan euskaldunak eta horien ondorengoak, lagunak eta abar biltzea, eta beraien artean harremanak sustatzea. Teknologia berriek harremanak izugarri erraztu dituzte, distantzia geografikoa murriztu dute. EuskoSarek plataforma sendo bat finkatu du, baina horren koloreztatzea erabiltzaileei dagokie, munduko euskal kolektibitateari, alegia. EuskoSarek informazioa atal ezberdinetan sailkatzen du. Azaltzen diren berriek beti dute nazioarteko izaera komunean, hau da, euskal nortasunaren berri ematea, baina proiekzio internazionalaren baitan. Ez da ahaztu behar EuskoSareren hartzaileak mundu osoan zabaltzen direla. Kolaboratzaileek ere beraien herri eta hirietako berriak publikatzeko aukera dute. Horrez gain, Euskal Herriko egunkari, irrati eta telebistetara sartzeko aukera eskaintzen du, eduki guztiak RSS teknologiaren bidez sindikatzen direlarik. Informazio baliagarriari dagokion atalean, EuskoSarek hainbat espazio dauzka: Euskal Herriko bizimoduari buruzko informazioa, ikasketak, naziokotasuna lortzeko baldintzak, Euskal Herrian garrantzitsu diren erakundeak, turismo-baliabideak, etab. EuskoSarek eskaintzen dituen zerbitzuen artean, Sustraien bila da, duda izpirik gabe, oihartzun eta arrakasta gehien duena. Programa honek euskal jatorria duten eta Euskal Herriak pairatutako emigrazio prozesuen ondorioz galdutako sendi loturak berreskuratzea du helburu. Dagoeneko 50 familien bilgura lortu dute. Datu-baseen eskaintza Datu-baseak ere eskaintzen ditu euskosare.org web guneak. Adibibidez: Munduko Euskal Komunitatearen Datu Basea. Euskal diasporako jendearen eta erakundeen datuak aurki daitezke bertan. Euskal Abizenen Bilatzailearen bidez, bestalde, abizen berbera duten pertsonak elkartzeko aukera dago. Bilatzaile horren iturriak hauexek dira: Auñamendi Entziklopedia, Euskaltzaindiaren Onomastika zerrenda, EuskoSareren diasporako familien argazki-basea, Juan de Garay elkartearen euskal abizenen liburua eta euskal familiek Interneten dauzkaten web guneak. Informazio oso baliagarria eta baliozkoa eskaintzen da, beraz. Diasporako Erakundeen Gida bat ere bada EuskoSare. Direktorio honetan munduko Euskal Etxeak, Euskal eta Nafar Zentroak, Euskal Kultur Elkarteak eta abar aurki daitezke, baita beraien ordezkarien izenak eta haiekin harremanetan jartzeko datuak. Informazioa haziz doa egunez egun, EuskoSarerekin bat egiten duten zentro berriei esker. Helburua, azken finean, bikoitza da: alde batetik, Euskal Herria munduko euskaldunekin harremanetan jartzea, eta bestalde, kanpoan dauden elkarte horien guztien artean harremanak sustatu eta sendotzea. EuskoSareren lehen urteurrena aprobetxatuz, zerbitzu berri bi estreinatu dira: Iragarki Sailkatuak eta Enpresa Iragarkiak. Proiektuaren filosofiari helduz, zerbitzuon eskaintza eta eskaeraren bilgura dute xede, bata maila pertsonalean ere (erosketa, salmenta, trukea, bidaiak, arbasoak bilatzea, etab.) eta bestea, enpresa eta ekonomiaren aldetik (zerbitzu eta produktuen eskaintza, bazkideak bilatzea, gaikuntza-eskaera, etab). EuskoSareren baitan 18 komunitate birtual daude Aurrekoaz gain, EuskoSarek 18 komunitate birtual dauzka: Argentina, Uruguay, Ikertzaileak, IT, Jauzi, etab. Zaletasun, interes, kezka edota geografi esparru berbereko jendea batzen da foro horietan. Erabiltzaileen ekimenez sortzen dira eta kideetako batek zuzendu eta moderatzen ditu. Aipamen berezia merezi du, bestalde, Ikertzaileen komunitateak. Munduan euskalduntasunaren aztarnak ikertzen dituzten pertsonak biltzen ditu. Komunitateko kideek kongresu bat antolatzen dute urtero. Aurten Montevideon (Uruguay) ospatu zuten. EuskoSarek jarraipen bat eskaini zuen birtualki: ponentzien argitalpena, prentsa-jarraipena, argazkiak, elkarrizketak, etab. Mintzalagunak eta Mintzabidea komunitateetan munduko euskaldunek euskara landu, praktikatu eta elkarrekin hizkuntza ikasi eta irakasteko lekua dute. Sortutako azken komunitatea IT delakoa izan da. Teknologia berrien arloko enpresa-buruak, ekintzaileak, profesionalak eta erakundeak biltzen ditu. Harremanak, negozio-aukerak, berrikuntza teknologikoa eta lankidetza aztertzen dira bertan. EuskoSarek bere lehen urtebetetzea ospatu du oraintsu. Sarea gero eta handiagoa da, baita zabalagoa ere. Internetek eskaintzen duen aukera aprobetxatzen jakin du EuskoSarek, muga guztien gainetik, Munduko Euskal Komunitatea bultzatu eta indartzeko. EuskoSareko MINTZALAGUNA Euskaraz hitz egiteko jarioa duten munduko euskaldun guztiak biltzen ditu komunitate honek; Internet bidez euskaraz mintzatzeko gogoa dutenak edota beste batzuei mintzatzeko aukera eman nahi dietenak dira, azken finean. Komunitate honetako kideek kudeatzen dute eta Estebe Ormazabalek (Centro vasco Eusko Alkartasuna, Sao Paulo, Brasil) gidatzen du. Ez da gai zehatz baten gainean hitz egiten, baizik eta kafetegi birtual bat izango balitz bezala funtzionatzen du; edozein gai aitzakiatzat hartuta biltzen dituzte euskal hiztunak elkarrizketa bat izan dezaten. Mundu osoko euskaldunen artean ideiak trukatzeko leku bat izan nahiko luke. Beraz, mintzalaguna komunitatearen barnean, euskarazale guztientzat interesgarriak diren informazio, berri, eztabaida-gai, argazki edo nahi dugun beste edozein gauza publika daiteke. Talde honetan parte hartu nahi baduzu, sar zaitez helbide honetan: http://www.euskosare.org/komunitateak/mintzalagunak    