Docutec Korrika eta presaka Presaka bizi gara, horretan ez dago zalantzarik. Jaiotzetik heriotzara, goizetik gauera, presa izugarri batek menderatzen gaitu, bultzatzen gaitu. Horrela sumatzen dugu gehienok presa, kanpotik, auskalo nondik, baletor bezala, beste norbaitek edo zerbaitek guri inposatua. Presa hori bizitzaren alor guztietan nabari da aspalditik, baina agian, beste inon baino gehiago, komunikabideetan da nabarmen. Guztietan, idatziak nahiz ikus-entzunezkoak. Are gehiago, presaka ez doana mantsoegia iruditzen zaigu, motela, bizitzarik gabe. Zaharkitua . Lege ezkutu bat da. Gonbidatzen dituzte irratian nahiz telean pertsona mordo bat huntaz edo hartaz hitz egiteko eta gero bakoitzari minutu kaskar batzuk eskaintzen dizkiote, hizketan hasi bezain laster esaten diete agur. Gaia zein den erreparatu gabe. Agian pertsona batek azaldu behar du nola pasa dituen urteak eta urteak beste norbait zaintzen eta gizagaixoak bihotza lasaitzeko asmoa badu, zapuztua geldituko da. Utziko diote titular bat botatzen eta kitto. Hurrengoaren txanda izango da. Komunikabide idatzietan beste adierazpen batzuk ditu presak. Berri batek merezi du egun batean lehen orriko lekurik nabarmenena, biharamunean egunkariaren barruko bazter bat eta hirugarren egunean ezta lerro bakarra ere. Gutxi dira epe labur hori gainditzen duten berriak. Berezkoa egin zaigu presa, patxada baina hamaika aldiz berezkoagoa. Ez diogu geure buruari galdetzen ere zertarako, ez diogu erremediorik bilatzen. Presak ez digu horretarako denborarik uzten.      