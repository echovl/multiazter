Docutec Bizitzaren interpretazioa Ohikoa izaten da lagun batekin film bat ikusi eta biek haren inguruko interpretazio, laburpen eta balorazio diferentea egitea. Bizitzan ere, antzeko zerbait geratzen da. Izan ere, bizitza film bat baino askoz ere zabalagoa da. Geure inguruari eta buruari buruz egiten ditugun interpretazioak bizitzaren iparrorratza bihurtzen dira. Gure ondoan gertatzen diren gauzei eta gure ekintzei ematen diegun esanahiak izugarri baldintzatzen du gure eguneroko jarduna. Nortasun paranoidea duen pertsona batek, adibidez, etengabeko mesfidantza izango du ingurukoengan. Haien asmoak maltzurrak direla pentsatzen du beti. Halakoetan, errealitatea ez da behar bezala interpretatzen, eta horrek eragin izugarria du bizitzan. Autoestimu apala duten pertsonek ere errealitatearen interpretazio bitxiak egiten dituzte. Ondoko argudioak erabiltzen dituzte horretarako: OROKORTASUNA: Gertaera zehatzetatik ondorio orokorrak ateratzen dituzte. Kontsultan behin baino gehiagotan entzuten ditut halakoak: «Hasten ditudan proiektu guztiak pikutara doaz. Ez zait sekula ezer ondo ateratzen». NORBERAREN SALAKETA: Euren gain hartzen dute gertatutakoaren errua. Zalantzaren bat izanez gero, errua beraiek dutela errepikatzen dute behin eta berriz. Depresioa dutenen artean, oso jarrera ohikoa da hori. Eguneroko gauza txikietan ere, euren burua salatzen dute. Normalean, kosta egiten da jarrera hori aldatzea. Lan handia egin behar izaten dugu horretan. ERANTZUN EMOZIONALAK eta ez arrazionalak: Emozioetan oinarrituta egiten dute bizitzaren interpretazioa: «Triste nago. Beti izan naiz oso pertsona tristea». PERTSONALIZAZIOA: Besteen kexak eta iritziak beraiei buruzkoa direla uste dute: Norbaiti «aspertuta nago» esaten entzuten badiote, zera pentsatzen dute, berehala: «Ni izango naiz hura aspertzen ari naizena». Pertsonek horrelako interpretazio negatiboak egiten ditugu noizean behin. Halakoak maiz egiten ditugunean sortzen da benetako arazoa, are gehiago interpretazio positiboak negatiboen menpe jartzen baditugu. Halakoetan, arazoek, akatsek eta ezbeharrek gure nortasuna eta jarrera baldintzatzen dituzte. Psikologian hirukote kognitibo izena erabiltzen da pentsamolde negatibo horiek izendatzeko. Pentsamolde horiek dira, hain zuzen, depresioaren eragile nagusietakoak. Hori dela eta, depresioaren kontrako tratamenduan garrantzitsua izaten da hirukote kognitibo horri aurre hartzea.