Docutec Echeverriatik Etxeberriara Echeverria, Mugica, lopetegui. Oraindik ere euskal deitura asko gazteleraz erregistratuta daude, baina gero eta gehiago dira izena euskaraz jartzeko eskaera egiten dutenak. ASIER COLOMA / 1996an hasi zen Bagera Donostiako Euskaltzaleen Elkartea gazteleraz erregistratutako izenak euskaratzen. Bagerako langileek betetzen zuten inprimakia, eta Erregistro Zibilera igortzen zuten. Garai hartan, Madrilek zuen erregistroaren eskuduntza, eta bertan onartu behar zuten deituren aldaketa. Hasieran, beraz, luze itxaron beharra zegoen aldaketa egiteko; sei hilabete inguru. Bageraren ekimena arrakastatsua izan zen. Bagerako langile Aitziber Gurutzeagak esan digunez, 1.000tik gora lagunek euskaratu zituzten izen-abizenak. Eta, donostiarrek ez ezik, Donostiatik kanpora bizi zen jendeak ere elkarte honetara jotzen zuen agiriak euskaratzeko asmoz. 2000ko otsailean, izen-abizenak itzultzeko legea aldatu egin zuten. Lege berriaren arabera, eskuduntza aurrerantzean ez zen Madrilgo erregistroarena izango. Harrezkero, eskuduntza gertuagoko erregistroek dute; gure kasuan, Donostiakoak. Honek aldaketa handia ekarri du, asko laburtu baita itxaron beharreko denbora. Hala, Bagerak hau tramitatzeari utzi zion. Izan ere, askoz ere azkarragoa eta eraginkorragoa da gaur egun norbera zuzenean erregistrora joatea: orain, astebeteko epean egiten dute itzulpena. Beraz, egun, lagun euskaratzen dituzte izen-abizenak Donostiako Erregistro Zibilean; hiruzpalau pertsonak egunero. Zailtasunak zailtasun Hasieran, itzulpena egiteko, Euskaltzaindiaren onespen-ziurtagiria beharrezkoa zen. Ondoren, Euskaltzaindiak euskal izen-abizenak jasotzen zituen liburua argitaratu zuen, eta liburu hori bihurtu zen itzulpenak egiteko erreferentzia. Dena dela, zenbait arazo ere izan ziren. "Mugica" abizena aldatu nahi zutenen kasuan, esaterako: Euskaltzaindiaren liburuaren arabera, "Muxika" da itzulpen egokia, baina jende askok ez zuen horrela jarri nahi, "Mujika" baizik. Azkenean, baina, onartu egin zuten. Donostiako Erregistro Zibileko langile Bixen Fernandezek dioenez, egun ez dira horren zorrotzak. "Itzulpena egitera datorrenean, jendeak ideia zehatza dakar buruan. Guk Euskaltzaindiak hobetsitako aukeraren berri ematen diegu, baina ez ditugu ezertara derrigortzen. Oro har, ez da inolako arazorik izaten", azaldu digu Fernandezezk.  Egin beharrekoa  Hauek dira, izen-abizenak euskaratzeko, Erregistro Zibilera eraman beharreko agiriak: 1.- Eskatzailearen erroldatze-ziurtagiria. 2.- Eskatzailearen edo adingabearen hitzez hitzeko jaiotze-ziurtagiria. 3.- Eskatzailea ezkonduta egonez gero, edo seme-alabarik izanez gero, familia-liburuaren fotokopiak aurkeztu behar ditu (ezkontzari eta seme-alabei dagozkien idatziak). 4.-Eskatzaileak beste gurasoarekin batera joan beharko du, honek bere adostasuna eman dezan, baldin eta adingabeko seme-alabaren bat badu. Izan ere, aldaketak eragina izango du haurrengan.  Non aurkeztu? Eskatzailearen helbideari dagokion Erregistro Zibilean. Donostian erroldatutakoen kasuan, Atotxako Epaitegiko Erregistro Zibilean.  