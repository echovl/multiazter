Docutec Abbadia Parkea, itsasoak historiarekin bat egiten duen gunea Hendaiako hondartza luzearen amaieran muino bat dago, eta gainean Abbadia Parkea, erdian gaztelu bat, handia eta deigarria. Hendaiako hondartza luzearen amaieran muino bat dago, eta gainean Abbadia Parkea, erdian gaztelu bat, handia eta deigarria. Etxaldearen ipar-aldean, aurrez aurre, itsaso zabala, Bizkaiko Golkoa. Horren ertzeko itsas-labarrak malkartsuak dira, eta harkaitz arteko kalak oso politak. Mendebalean Hondarribiko hiri zahar eta ederra ageri da, tontorrean eliz nagusiko kanpandorrea gailen. Hego-aldera begiratuta zabaldi handi bat ikusiko dugu. Belardi batzuk dauden arren, zuhaiskak, sastrakak eta oteak dira nagusi. Ardiak larrean, eta urrutian Larungo mendi-tontorra. Viollet-le-Duc arkitektoak egin zuen gazteluaren proiektua, Antoine d'Abbadie zientzilariak hala eskatuta. Ibilaldiari hasiera emateko, Hendaiara joango gara, kale-tarte batzuetatik pasa, Txingudiko badiaren ondotik aurrera egin eta Ondarraitzeko hondartza ederrera helduko gara. Ordu-erdi bat edo gehiago behar da hondartza alderik alde pasatzeko. Handik kilometro-erdi batera, Gaskoenenia kalean barrena, Donibane Lohizuneko errepidean sartuko gara, eta laister tontor batera iritsiko; errepidetik ezkerrera hartu eta hantxe dugu Abbadia Parkea. Parkean sartu bezain laister, etxe bat ikusiko dugu, Larretxea izenekoa. Hori da lorategiko harrera-gunea. Hor geldialditxo bat egingo dugu, eta Abbadiatarren zenbait sekretu jakingo ditugu, familiaren historia, nolabait esatearren. Hortik aurrera, bide bat baino gehiago ikusiko ditugu, ibiltzeko aski erosoak: bata, itsas-labarretara doana, bestea itsasoa ondoan dugula parajeaz gozatuz ibiltzeko aproposa. Belardiak eta zuhaitzak tartekatu egiten dira, haritzak, gurbitzak_ Lekua benetan magikoa da, ametsetarako egokia. Paraje horren erdian dago Abbadia Gaztelu ospetsua, Anton Abbadiak ikerketa-leku bihurtu zuena. Anton Abbadia esploratzaile, abenturazale, bidaiari eta zientzilari ospetsua Dublinen jaio zen 1810. urtean. Ama irlandarra zuen, eta aita Frantziako Iraultzatik ihesi joandako zuberotarra, euskaltzale suharra. Semeak, Anton Abbadiak, asmatu zuen hain ezaguna dugun "Zazpiak bat". Zazpi Uskal herrietara zabaldu zuen bere ahalegina, hitzez eta egitez. Euskal Jaien sustatzaile gartsua ere izan zen bere garaian. Gaztelua Erdi Arokoetan oinarrituta egin zuen, estilo neogotiko zorrotzean. Behe-solairua triangeluarra da, harrera-gelak ederrak. Itsas-aldera behatoki bat dago, ikerketarako erabili zuen obserbatorioa, eta ekialdean kapera. Dekorazioa dotorea da, polikromatua. Zenbait idatzi berezi ere ikusiko ditugu: euskaraz, irlanderaz, eta etiopieraz. Anton Abbadia munduko bazter askotara heldu zen, esplorazio zientifikorako grinak eraginda. Brasil, Egipto, Itsas Gorria, Abisinia_ Etiopian hamar-hamaika urte egin zituen. Geodesia izan zuen bere lan-eremu nagusia. Hendaiako gazteluan behatoki moderno bat jarri zuen, eklipse eta astronomia-azterketak egiteko, horretarako lente meridiano zehatz bat erabiliz. Urte askoan Frantziako Zientzi Akademian aritu zen, lehendakari izateraino. 1897an hil zen. Ordurako gaztelua eta lursail osoa Frantziako Zientzi Akademiaren eskuetan utziak zituen. Parkearen bidesketan gabiltzala, agian untxiren bat edo beste ikusiko ditugu, izuti, jostalari, urduri. Kostaldera joanda, Bigarren Mundu Gerrarako eraiki zituzten bunker ikaragarriak bisitatuko ditugu. Amildegiaren ertzean aurrera eginez, Santa Ana Puntara joango gara. Ondo jateko: Ondo bazkaltzeko, "La Petite Marée" jatetxea, hor arraina oso ongi prestatzen dute, Mimosen kalea, 2, hondartzaren aurrez aurre, (07 33 559 207 796). Hendaiako herri-barrua nahiago izanez gero, bada beste leku polit bat bazkaltzeko: "Sotoa" Boulevard de Gaulle, 5 (07 33 559 206 368). Jantoki hori garai batean sagardotegi izan zen, lekua atsegina da, arrain ona jateko egokia. Bada jateko beste leku bat, ingurugune polit batean kokatua, "Ikaztegieta" erretegia, herriaren erdi-erdian, Irandatz kalea 17 (07 33 559 297 796) Hendaian bisitak egiteko argibideakHendaiako tren-geltokia famatua da, historikoa, hor bildu ziren Hitler eta Franco 1940. urtean Bigarren Munduko Gerran parte hartzeko negoziaketan. Elizei dagokienez, ikustekoa da San Bizenteren Parrokia. Gauza ederrak ditu, besteak beste, XVII. mendeko harrizko gurutze bat, grabazio sinboliko-kosmiko bereziz hornitua. Abbadia Gaztelua Route de la Corniche 64.700 Hendaia Tel. 00 33 559200451 Fax 00 33 559209051 Chateau.abbadie@wanadoo.fr Zabalik urte-sasoi hauetan: Otsailak 1 - maiatzak 31 Urriak 1 - abenduak 15 Taldeentzako ikustaldi gidatuak: Astelehenetik ostiralera: 10:00-12:00 / 15:00-17:00