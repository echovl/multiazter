Docutec Putak Moral bikoitza sortzen duen gaia da prostituzioa. Putak ez dira printzesak. Putak putak dira. Eta ez diete printzesei zergatik inbidiarik izan behar. Preziatzen den hiri orok ditu bere putak. Prostituziorik gabeko hiria Sodoma eta Gomorrarik gabeko Biblia bezalakoa da. Ezinezkoa. Garai batean kale prostituzio gehiago zegoen. Gros, Sagues, Amara, Antigua... Koipe inguru hartan ibai ertzeko naufragoei sexua alokatzen zieten gaztetxoak ere desagertu dira. Egun Erdialdeko pisu eta periferiako etxeetan eskaintzen da BEZ-ik gabe kobratzen den zerbitzu mota hau. Nik putak bizilagun ditut. Etxetik gertu dagoen txalet handi batean. Tarteka, gauez txakurrarekin paseatzera ateratzen naizenean, nire etxe aurrean kotxea aparkatu eta putetxearen sarrera non dagoen galdetzen didate. Burt Reynolds eta Dolly Partonen filmetako burdelen moduan irudikatzen dut etxe alboko putetxea. Bezero ugari dute, Diario Vascon jartzen duten iragarki kopuruari begiratuta, hiriko putetxe kuttunenetakoa dela sumatzen da. Eta honek euskal prentsaren ezaugarri horietako bat gogorarazten digu. Euskaldunak putero nortasun frogatua izanik, zergatik ez dira halako zerbitzuak euskal prentsan iragartzen? Iragarki horiek izugarri erakartzen naute. Berehala nabaritzen da "foto real" jartzen duen argazki horietan nor ari den gezurretan eta nor ez. Eta testuak? Azken aldian irakurritako iragarkien artean "Dessire. 19. Chochito esquizofrénico" da liluratu nauena. "Chochito esquizofrénico"... Idazle maiteok, metaforaren langileak, hobetu ezazue hori! Fernando Leon Aranoak Princesas izeneko filma estreinatuko du epe ertainean. Gorputza alokatzen dutenen jarduera ezkutatzeko edo ukatzeko kutsua du putei printzesa deitzea. Zikina garbi bihurtzeko ahalegina. Morala eta etika corn flakes-ekin batera gosaltzen dugu goizero, eta puta printzesa bihurtu ostean zein gustora geratzen garen geure buruarekin. Azken aldian, zineak gaiak gizarteratzeko ahalmena erakutsi duenez, egunkari guztietako gehigarriak puten inguruko erreportaje, artikulu eta ikerketak eskainiko dizkigute (egunkari horietako kontaktu orriak ez dituzte kenduko, lasai). Eta horrek putak modu generiko eta topikoan ikusten jarraitzea eragingo du. Puta mota asko dago ordea, zinegotzi mota asko dagoen moduan. Moral bikoitza sortzen duen gaia da prostituzioa. Putak ez dira printzesak. Putak putak dira. Eta ez diete printzesei zergatik inbidiarik izan behar.