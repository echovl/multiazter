Docutec Ume izateko astirik gabe Albiste honek munduan zehar zenbat ume dauden lan egitera behartuak salatzen du. Hainbat datu ematen ditu eta horien aurrean zerbait egin beharra azpimarratzen. Lanaren Nazioarteko Erakundeak datu «kezkagarriak» azaldu berri ditu   5 eta 17 urte bitarteko 246 milioi neska-mutil lanean ari dira egun, asko egoera oso txarretan Lanaren Nazioarteko Erakundeak Umeen lanik gabeko geroa txostena aurkeztu zuen atzo Genevan. Mundu zabalean 5 eta 17 urte arteko 352 milioi adin txikiko lanean ari direla gogoratzen da txostenean, eta egoera horri aurre egin behar zaiola. Berandu baino lehen. «Izan ere, kezkagarria da oso lan baldintzarik kaskarrenetan lanean jardutera derrigortuta dagoen ume kopurua». Txostenaren arabera 246 milioi ume oso lan gogorretan ari dira, beren osasun fisiko zein psikikoa arriskuan jar dezaketen jardunetan. Horien artean, gainera, 111 milioi 15 urtetik beherakoak direla nabarmendu du. Umerik txikienak lan klase orotatik, batez ere gogorrenetatik, lehenbailehen erretiratu behar direla dio Lanaren Nazioarteko Erakundeak. Hori da lehentasuna. Gaztetxoei, berriz, lana utzi ezin duten kasuetan, beren lan baldintzak hobetu egin behar zaizkiela dio. Izan ere, arrisku handiei egin behar izaten diete aurre. Sarri askotan inolako errespeturik gabe tratatzen dituzte ugazabek. Lanesku merke eta malgua direla diote, beren premiak asetzeko aproposa. Batez ere, Asian, Pazifikoko herrialdeetan eta Afrikan Mundu osoan ari dira adin txikikoak lanean. Mundu osoan ez neurri berean, ordea. Ezberdintasunak nabarmenak dira. Oso. Batez ere herrialde behartsuetan aurkitzen dira haur eta gaztetxoak lanera behartuta. %60 Asian eta Pazifikoko herrialdeetan ari dira, %23 Saharatik beherako Afrikan, %17,4 Latinoamerikan eta eta Kariben eta %13, 4 Ekialde Hurbilean eta Ipar Afrikan. Herrialde aberatsetan denera lanean 2,5 milioi ume eta gaztetxo ari direla azaldu du Nazioarteko Lanaren Erakundeak, horietako asko Europako Batasunean (EB). Egoeraren larritasunaz jabetzen direla esan du EBko Gizarte Gaietarako komisario Anna Diamantopuluk, eta hainbat neurri daudela indarrean gaztetxoenak ez lanean hasteko eta beren segurtasuna bermatzeko. Nolanahi ere arazoaren zioa hein batean herrialde behartsuetatik heltzen diren haur eta gaztetxoen trafikoa dela esan zuen, eta herrialde horiei laguntza berezia eman behar zaiela. «Gerrak, pobrezia zein hezkuntzan dirurik ez gastatzea baitira haurren lanaren eragileak, eta gaztetxoen duintasuna zanpatzen baitute».   1992. urtetik 75 herrialdetan Lanaren Nazioarteko Erakundeak badu programa bat propio umeen lanari aurre egiteko atondua, Umeen Lanarekin Amaitzeko Nazioarteko Programa. 1992an jarri zuen martxan, mundu zabaleko 75 herrialdetan. Atzo Genevan egindako txosten aurkezpenean erakundeko arduradunek aditzera eman zutenez suspertu egin behar da programa hori, tokian tokiko ekimenak sustatzen. Izan ere, herrialde bakoitzeko egoera ondo aztertu eta horren arabera hartu behar dira neurriak. Esaterako, El Salvadorren, Nepalen eta Tanzanian programa batzuk abian jarri berriak dira. Horien helburua datozen 5-10 urteetan lanera derrigortuta dauden 100.000 adin txikikori laguntzea da, beren nekea arintzea. Dena den, ez da erraza izango. Arrazoi askok bihurtzen dituzte adin txikikoak behargin. Pobrezia, ezegonkortasun politikoa, bazterkeria, gizarte babesik eza, kontsumismo basatia, heziketa falta... Oinarri-oinarrizko arazoak dira, herrialde behartsu askotako habeetan arrunt errotuak. Horregatik, horiek konpondu ezean, ume askok segi beharko dute lanean. Latz. Ume izateko astirik gabe. DATUA Haurtzarorik latzena 8,4 milioi umerentzat Lanaren Mundu Erakundeak atzo plazaratutako datu sortaren artean beldurgarriena 8,4 milioi ume ahotan hartzen dituena da. Lanean ari diren milioika umeren artean egoera txarrenean ari diren neska-mutilak dira. Esklabotzak, haurren trafikoak, morrontzak, lan behartuak, soldadu joan beharrak, prostituzioak edota pornografiak irentsi egin die haurtzaroa. Betiko.    