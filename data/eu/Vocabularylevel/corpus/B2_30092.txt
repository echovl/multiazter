Docutec Haurrak Zer egin haurrekin? Hona udako oporren dilema. Badirudi, haurrak gainetik kentzea dela gaurko ardura nagusietako bat. ARITZ GORROTXATEGI/  Zer egin haurrekin? Hona udako oporren dilema. Telebistan entzun nion esatari bati, oraintxe hasten zirela gurasoen buruhausteak. Zer egin haurrekin? Udalekutara bidali, amonaren etxera, Sin Chanen 24 orduko maratoia jar dezaten errezatu edota ikastaro ezberdinetan apuntatu: igeriketa, esgrima, kung fu, edota errusiar mendebaldeko sukaldaritza. Udako Euskal Unibertsitatean, tamalez, ez dituzte oraindik ametitzen. Baina etorriko da. Badirudi, haurrak gainetik kentzea dela gaurko ardura nagusietako bat. Lehen, eskolan norbait gaizki portatzen bazen, bolada baterako kanporatzen zuten eskolatik. Era honetan, gurasoen betebeharra zen haurrari kargu hartzea. Gaur, ezin zaio eutsi politika horri. Produkzio arauek agintzen dute, eta horiek behartzen gaituzte inoiz ordaintzera iritsiko ez garen etxeak, autoak, ametsak eta abarrak pertsegitzera. Esklabutza berri baten mirabe. Zoritxarrez, ekonomiari utzi diogu gure bizitzen gobernua. Nago, gizon-emakumeen arteko berdintasuna sustatu duten egiazko arrazoiak ez direla giza eskubideetan oinarritzen, ekonomia hutsean baizik. Beti bezala. Finean, emakumea langile eta ohiko kontsumitzaile bihurtzen bada, seinale norbaitek irabazten duela ekarpen horrekin, eta ez preseski gaizki ordainduak eta estresatuak bizi diren emakumeek. Jakina, lan egiten dugun bitartean haurrak nonbait aparkatu behar. Antza, haurren kapritxoak ordaintzea dugu ofizio, baina ez haiekin denbora pasatzea. Bizitzako gauza garrantzitsuak aparkatzera bultzatzen gaituzten egiteko horiek ez daitezke, bada, hain serioak izan, benetan axola zaizkigun pertsonak alboratzera eramango bagaituzte.