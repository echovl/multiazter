Docutec Hikikimori gaitza Japonian ehunka, milaka gazte bizi omen da Hikikimori gaitzak jota. Telebistak familia bat erakutsi zuen: senar-emazteak eta hogeitaka urteko semea. Dirudienez, semeak fobia dio bizitzari, kaleari, jendeari. Bi urte daramatza gelatik atera gabe. Japonian ehunka, milaka gazte bizi omen da Hikikimori gaitzak jota. Telebistako kamerek familia baten bizitza erakutsi zuten. Senar-emaztea eta semea. Hogeitaka urte inguruko mutikoa. Dirudienez, semeak fobia dio bizitzari, kaleari, jendeari. Bi urte daramatza etxetik atera gabe, bere logelatik atera gabe apenas. Nahiago du berak sortutako mundutxo fiktizioan bizi. Askoz atseginagoa zaio, arazorik gabekoa eta, batez ere, lasaia. Japoniako biztanleek eta, batez ere, gazteek bizi duten lehiakortasunak eraginda, makina bat neska-mutil kaiolatzen da bere gelako lau hormen artean. Nahiago dute isolatuak bizi, jendartean gutxietsiak sentitu baino. Ihes egiten diote errealitateari. Kazetariak gaztea elkarrizketatu zuen. Bere logelan sartu zen. Bertan, «bizitzeko» nahikoak dituen gauzak zeuden: telebista, play-stationa, ordenadorea, musika aparatua eta amak logela kanpoan uzten dion bazkaria. Ea zoriontsu zen galdetu zion kazetariak eta gazteak, zalantza txiki baten ostea, baietz erantzun zuen. Ea ez daukan kalera ateratzeko asmorik eta gazteak ezetz, momentuz ezetz. Bost minutu egon ostean alde egin zuen erreportariak, gaztea urduritzen hasi baitzen. Denbora asko zeraman inorekin hitz egin gabe eta egoera deserosoa eta desatsegina egiten zitzaion. Munduko herrialderik aurreratuenetarikoa da Japonia eta, halere, paradoxikoa egiten da biztanleek isolatuak bizi nahi izatea. Txip artean itotzen ari dira, errealitateari bizkarra ematen, ez baitira ohartzen teknologiaren garapena baino askozaz inportanteagoa dela herritarren bilakaera eta humanitatea.