Docutec Biztanleko 117.000 pezeta xahutuko ditugu Gabonetan Kontsumitzailearen elkarteak emandako datuak eta inguruko beste batzurekin osatutako artikulua. Bertan Gabonetan zenbat diru eta nola gastatzen dugun euskaldunek azaltzen du. AITZIBER LASKIBAR / Bilbo Gabonak ez ditut oso gustuko». Esaldi hau geroz eta gehiago entzuten da kaleko elkarrizketetan eta hori baieztatzeko argudiorik erabiliena, «tristeak direla» izaten da. Egun horiek ospatzeko gastatzen den dirutzari begiratuz gero, aldiz, etenik gabeko denboraldi alaia behar luke izan. Baliteke, bestela, neurriz kanpo xahututako dirutzan pentsatzeak sorraraztea tristura edo nahigabe hori. Ez da gutxiagorako, gainera. Izan ere, Euskal Herriko Kontsumitzaileen Batasunak (EHKB) kaleratu berri duen ikerketa batek jasotzen duenez, ia 127.000 pezeta gastatuko ditu nafar bakoitzak, batez beste, Gabonetako jaiegunetan, eta 107.000 pezetatik gora arabar, bizkaitar eta gipuzkoar bakoitzak. Urtetik urtera igotzen ari den kopurua da, eta, oro har, %1,96 gehitu dira egunotako gastuak, iazko kopuruekin alderatuz gero. Bazkari zein afariak, opariak, aisialdia eta loteria hartu ditu kontuan kontsumitzaileen elkarteak egunotan egiten den gastu hori kalkulatzeko. Aberats izan nahiaren ametsa, adibidez, 19.677 pezetarekin ordaintzen du nafar bakoitzak Gabonetako loteria bidez, eta 15.632 pezetarekin, batez beste, arabar, bizkaitar eta gipuzkoar bakoitzak. Hotel eta jatetxeek 117.000 pezeta horietako zati garrantzitsu bat jasotzen dute, egunotan egiten diren ohiko bazkari edo afariak etxetik kanpo egiten dituztenek, adibidez, ia 26.000 pezeta xahutzen baitituzte, batez beste, bertan. Janari horiek etxean egiten dituztenek, aldiz, 12.500 pezeta inguru ordaintzen dute jatekoetan. Urte Zahar gauean eta errege egun bezperan ospatzen diren eta kotiloi izenez ezagutzen diren gala jaialdietan, lagunartean edota laneko kideen artean hartzen diren kopetan edota teatro zein musika emankizunetan ere kopuru handia ematen du kontsumitzaile bakoitzak, Hegoaldeko euskal herritar bakoitzak 28.500 pezeta inguru, hain zuzen. Estatu espainiarreko batez bestekoa nabarmen gainditzen du, gainera, kopuru honek, horretarako 23.300 pezeta erabiltzen baitituzte bertan. Jada konpromisozko eginbehar bihurtu diren opariei zuzentzen zaien dirutza ere beldurtzeko modukoa da. Nagusien artean egiten diren oparietan 22.800 pezeta ordaintzen dute nafarrek eta zerbait gutxiago, 18.200 pezeta, Hego Euskal Herriko gainontzeko hiritarrek. Hori guztia, gainera, haurrei erosten zaizkien jostailuak kontuan hartu gabe. Jostailuei dagokienez, berriz, haur nafar bakoitzak 28.000 pezeta jasotzen ditu batez beste oparitan eta arabar, bizkaitar zein gipuzkoar umeek 24.700 pezeta. Datuok adierazten dutenaren arabera, euskaldunok Estatu espainiarreko batez bestekoa argi gainditzen dugu atal honetan, bertan 20.700 pezeta erabiltzen baitituzte jostailuak erosteko. Arlo honetan, aipagarria da jaiotza tasa txikitzen ari den heinean jostailuetan gastatzen den diru kopurua handitzen ari dela etengabe. EHKBk Gabonak direla-eta pertsona bakoitzak gastatzen duen diru kopuruari buruz kaleratutako azterketa honek ez ditu bidaiek sortutako gastuak kontuan hartzen, kontsumitzaileen gehiengoak opor egun horiek bidaiatzeko erabiltzen ez dituelakoan edo. Halere, opor egun horietan kanpora ateratzen denak eguzkia edo elurra bilatzen duela adierazi zuten kontsumitzaileen elkarteko arduradunek, eta ekimen horretan gutxienez beste 90.000 pezeta inguru xahutzen dituela pertsona bakoitzak gaineratu zuten. Bestalde, gizarteak egun berezi horiek ulertzeko eta kontsumitzeko duen moduak egun gutxitan eta inolako beharrik gabe gastu neurrigabeak egiteko beharra sentiaraztera bultzatzen du. Horren inguruan, «egun horiek jaten eta edaten ospatzea denei gustatzen zaigun arren, ez da zertan dirutza hori gastatu behar», adierazi zuten kontsumitzaileen elkartekoek. Baina, nola lortu hori? «Ez dugu zertan garai hauetan tipikoak diren eta mundu guztiak erosi nahi dituen produktuak kontsumitu behar, bestelako osagai batzuekin horiek bezain bazkari edo afari goxoak eta askoz orijinalagoak egin ditzakegu, gonbidatuak harrituta utziz, gainera».    Arkume eta solomo kontsumoak gora %400-600, eta oilaskoarenak behera Urte osoan zehar ezinbesteko jakia izanik, haragiak berezko erakargarritasuna handitu ohi du Gabon jaietan eta derrigorrezko platera bihurtzen da ia sukalde guztietan. Kontsumoari buruzko estatistiken arabera, produktu honen salmenta %400 edo 600% igo ohi da jai giroko egun hauek hurbiltzean. Kontsumitzaileak haragia nahi du eta prezioek gora egiten dute nabarmen. Haragi guztien artean izarrak solomoa, arkumea eta txerrikumea dira, eta zenbait saltokitan ohi baino %35 garestiagoak izan daitezke egun hauetan produktu hauek. Haragi ''elitista'' hauek gora egiten duten bitartean, baina, alde batera utzi ohi ditugu Eguberrietan kategoria gutxiagokoak iruditzen zaizkigun beste batzuk. Esate baterako, familiarteko bazkari eta afari goxo horietan ez du ia inork industria oilaskorik nahi izaten (ziur aski egunerokotasuna apurtzearren) eta untxia ere nahikoa baztertuta gelditzen da garai honetan. Ahatea eta kapoia Urtean zehar barra-barra saldu ohi den industria oilasko horri hegazti ederragoek hartu ohi diote lekua. Besteak beste, ahatea edota kapoia errezeta dotoreek azaltzen duten moduan prestatzeko ordua iristen da.  