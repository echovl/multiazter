Docutec Legenarra oraindik ez da desagertu 2326 bideoaren aurkezpen eta laburpena. Legenarraren egoera eta ikerketen berri ematen du. Legenarrari buruz aritu dira "Teknopolis" saioan. Legenarra duela mila urte baino gehiago deskribatu zuten Txinan, Egipton eta Indian, eta mendeetan gaixotasun misteriotsutzat hartu izan da, madarikazioekin lotutakoa. Hori dela eta, legenardunak baztertu eta bakartu egiten zituzten. Duela 100 urte inguru, Armauer Hansen norvegiarrak legenarraren eragilea aurkitu zuen: mycobacterium leprae bakterioa. Gizakiak ordudanik badaki legenarra gaixotasun infekziosoa dela, eta ez duela zerikusirik madarikazioekin eta sorginkeria kontuekin. Hala ere, hainbat jendek legenarra madarikazioarekin lotzen du oraindik. Toki askotan legenardunak baztertuta daude, ez dira osasun etxeetara hurbiltzen, eta ondorioz ez dute tratamendurik jasotzen. Oraindik ez dakite nola transmititzen den legenarra. Hala ere, adituek uste dute legenarraren baziloa sudurretik, ahotik eta azaletik sartzen dela gorputzean. Toki batean jende gehiegi bizi izateak, elikadura eskasak eta higiene ohitura txarrek gaixotasuna hedatzen laguntzen omen dute. Datuek diotenez, bakterioarekin harremanetan dagoen hamar lagunetik bat baino ez da kutsatzen. Kutsatzeko, gainera, harreman horrek luzarokoa izan behar du. Sintomak infekzioa gertatu baino askoz geroago agertzen dira, gaixotasunaren inkubazio prozesua bi urtetik gorakoa baita. Kasu gehienetan, lehen sintoma minik eza izaten da; hau da, erreduraren bat edo zauritxoren bat eginez gero, minik ez sentitzea. Sentikortasuna galtzen duten gune horietako azala denborarekin kolorez aldatzen da. Beste askotan, giharretako paralisiak gertatzen dira, edo eskuetako eta oinetako hezurrak ahuldu eta apurtzen hasi. Gaixotasunak aurrera egin ahala, bekokia handitu egiten da eta aurpegiaren itxura aldatu. Gaur egun, legenarraren aurkako tratamendu eraginkorrak badaude, eta gaixotasuna sendatu egin daiteke. Horregatik, herrialde aberatsetan legenarra ia desagertutzat jo daiteke. Dena den, legenarra mundu osoan dago hedatuta. Kasu gehienak, pobrezia handi eta garbitasun eskaseko tokietan agertzen dira. Printzipioz ez du lotura berezirik inguru heze edo tropikalekin. Aurtengo urtearen hasieran, munduan 750.000 lagun daude tratamenduan. Gaixoen %70 Asiako Hegoekialdean bizi dira, Indian, Indonesian eta Birmanian. Gaixotasun honen eragina apurka-apurka gutxitu egin da: 1980an 12 milioi gaixo zeuden jasota, 1985ean 4 milioi, 1994an 2,5 milioi, eta 750.000 gaur egun. Legenarraren aurkako lanak emaitzak eman ditu. Datuak horren erakusgarri dira. Dena den, tratamendu egokia hartuta sendatzeko moduko gaixotasuna izanik, zergatik ez da desagertu? Dudarik gabe, aberatson elkartasun faltari bota behar zaio errua, legenarra indartsu dagoen tokietan pobrezia baita nagusi.