Docutec Etorkinak Miseriak eragindako errealitate gordinaren argazkia erakusten du Mungiak. Kaleetan bizi diren hainbat etorkinek ez dute inolako aterperik bizitzeko, ezta negu gorrian ere. Argazkia ez du Amerikan atera, baizik eta Donostiako auzo bateko pilotalekuan. Aurreko iluntze batean Antiguako pilotalekura joan nintzen 21:00ak aldera, eta handik ordu laurden batera ikusi nituen etortzen. Ez ziren bat edo bi, dozenaren bat baizik. Isil-isilik eseri ziren alde batean, zer edo zer atera zuten jateko eta bertan gelditu ziren pilotariei begira. Gero, udaltzain batzuk igaro ziren beren aurretik lasai, baina porra eskuan, eta, azkenik, 21:30ak aldera-edo kartoi batzuk hartuta desagertu ziren, lo-tokiaren bila, nonbait. Eta gu, pilotalekuaren beste aldean, harri eta zur. Batzuetan, haiei begira; beste batzuetan, berriz, geure artean berriketan, sinetsi ezinik... Film beltz eta ilun bateko irudiak ziruditen arren, egiazkoak ziren, bene-benetakoak, mundu honetako errealitate gordinaren ondorio zuzena, miseriak eragindakoa, alegia. Etxerik gabeko etorkinez ari naiz. Eta hementxe ditugu, gure alboan, Donostiako txokorik donostiarrenetako batean. Aurrekoa gau freskoa izan zen, etxeko epelera itzuli ginenontzat, eta nahikoa hotza, seguru aski, etxerik gabekoentzat. Lo egin al duzue sekula kale gorrian? Nik behin, gaztetxoa nintzela, Pirinioetatik itzuli, eta Jacan autobusa galdu genuen batean. Udazkena zen, eta lo-zaku xahar batean sartuta egin nuen gau-pasa, berokia jantzita eta ongi janda. Eta, hala ere, hotzak egon nintzen gau osoan. Pilotalekutik alde egin baino lehen, auzotar batekin hitz egin genuen: inguruko bizilagunak beldurtuta daudela, etorkin horiek hor bertan errotuz gero, txarrera egin dezakeelako egoerak; etxe barruan egin ohi ditugunak denon begien bistan egiten dituztela; Caritasek kalean dituen arropa biltzeko edukiontzietatik harrapatzen dituztela jantziak; goizean goiz Antigua auzotik Erdialdera joaten direla auskalo nora eta zertara; gainerako etorkinak (afrikarrak, amerikarrak...) lanean aritzen direla eta horiek, nonbait, ez; konponbide zaila duen gaia dela, konplexua; ez genukeela egon nahi haien larruazalean; zer edo zer egin beharko litzatekeela laguntzeko, etab., etab., etab. Bart ederki lo egin ondoren, behin eta berriro etorri zait burura haien irudia. Eta nire baitan sentitzen dudan ondoeza arintzeko idatzi dut gutun hau. Ez dut nahi beste alde batera begiratu, ezer gertatuko ez balitz bezala. Gu bezalako pertsonak dira, eta uste dut irtenbideren bat eskaini behar diegula. Nik, behintzat, horixe nahiko nuke. Horregatik, galdera hauxe egin nahi diot etorkin horiei lagundu diezaiokeen edonori: zer egin dezakegu? Negua badator, eta ez da giro izango kale gorrian.