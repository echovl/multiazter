Docutec Zainzuria, lurreko urre zuria Zainzuri edo frantses-porruari buruzko oinarrizko datu batzuk irakurriko dituzu. Zainzurien lehenengo aztarnak Egiptoko margo batzuetan aurkitu zituzten, K.a.-ko 3000. urte inguruan. Sortatan lotuta zeuden, jainkoei eginiko eskaintza baten eran. Greziarrek estimu handitan izan zituzten. Erromatarrak izan ziren, aldiz, zainzuria Europan zabaldu zutenak. Hala ere, Erdi Aroan ozta-ozta landu zen. Frantziako Luis XIV.ak, Eguzki Erregeak (1638-1715), bitxikeria eta nabarmenkerien zale, bere lorategietan landatu zuen zainzuria eta arrakasta handia izan zuen Pariseko sukaldaritzan. Frantzia osora eta Europara zabaldu zen ondoren. Nafarroako zainzuriak jatorrizko deitura du. Erriberako 211 herritan lantzen da, eta udaberriko barazkirik preziatuenetako bat da. Zuritasuna du ezaugarrietako bat, lur azpian, eguzkiaren eraginpean egon ez den seinale. Apirila eta ekaina bitartean biltzen da eskuz. Zainzuriak freskoak jan daitezke. Apirila hasierakoak dira horretarako onenak. Luzeago kontserbatu nahi izanez gero, plastikozko zorro beltz batean gorde, aireak eta argiak kalte egiten baitiete. Kontserbakoak urte osoan zehar jaten dira. Haurdun dauden emakumezkoentzat oso jaki gomendagarria da, zuntz asko eta azido folikoa dutelako. Oso diuretiko ona da. Tradizio handiko Nafarroako barazki honen industria gainbehera egiten ikusi dugu azken urteotan, Asia eta Ameriketako inportazioen ondorioz. Munduko ekoizlerik handienak honako hauek dira: Txina (%84), Peru (%4) eta Ameriketako Estatu Batuak (%3). Ortuari hau babesteko, Deikaztelun egoitza nagusia duen Zainzuriaren Kofradia eratu zen duela bost urte. Zainzuriak era askotara presta daitezke: zopan, arrautzopilan, parrillan, hornigai bezala, entsaladan edota beste saltsa batzuekin batera.