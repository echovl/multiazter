Docutec Tao/Ota Gure herria halakoxeko letreroz bete digute. Elebitasun ederrez, bietara. Tao euskaraz da, Ota espainolez. Aldaketa bortitza izan da, supitukoa, eta jendea oraindik galduta eta gaizkiesaka dabil, baina hori ere normala da. KARLOS LINAZASORO   Gure herria halakoxeko letreroz bete digute. Elebitasun ederrez, bietara. Tao euskaraz da, Ota espainolez. Eta, pentsatzen jarrita, euskarazkoak badirudi espirituarekin zerikusia duela, atzemanezintasunarekin eta harmoniarekin eta elemeniarekin; eta erdarazkoak, berriz, badirudi, aliantza guduzale bat dela, aldarri militar bat, izua sorrarazten duen zeozer. Inkontzientearen txorakeriak, jakina. Kontuak kontu, gauza da herrian ez dagoela auto guztientzat aparkalekurik eta neurri honen bitartez konpondu nahi dute arazoa. Niri ez zait gaizki iruditzen, baina hobeto irudituko litzaiake gauza bera egingo balute, baina kobratu gabe. Aparkaldi mugatuak ipini, epe jakin baterako, baina doan. Ezen. horrela, oso itxura txarra ematen baitu Udalak, autozaleen kontura diru-kutxak gizendu nahi balitu bezala, ordainetan ezertxo ere eskaini gabe. Eta hori ez dago ondo, noski. Auto bakoitzak bere zerga ordaintzen du, urterokoa, eta ez dut uste aparkatzeagatik berriro ordaindu behar lukeenik. Baina ni ez naiz inor eta nik ez dakit kontu horietaz, eta akaso oker nabil, eta neurri honekin jendeak oinez ibiltzeari ekiten dio, eta espaloi-ertzak eta parke infantilak eta airearen kutsadura garbitzen dugu, eta Tao delakoak gizakortu egiten gaitu. Aldaketa bortitza izan da, supitukoa, eta jendea oraindik galduta eta gaizkiesaka dabil, baina hori ere normala da. Etorriko dira gauzak (edo aparkalekuak) beren onera, gizakia ohiturazko basapiztia omen da. Pazientzia, beraz, autozale eta agintarioi: denon artean aurrera atera beharreko erronka da hau. Ea noizbait lortzen dugun hiririk gabeko autoa.