Docutec Bidaiatzeko aholkuak Bidaiatzean ezustekoak eta arazoak alde batera utzi nahi izanez gero, komeni da zenbait aholkuri erreparatzea. Ez da ona hamaika gauzarekin kezkatuta ibiltzea, are gutxiago oporretan. Baina, ezusteko ezatseginik izan nahi ez badugu, zenbait gauza kontuan hartzea komeni da. Bidaiaren kontratua ondo irakurri, bertan zein zerbitzu sartzen diren zehatz-mehatz jakiteko. Kontratuaren baldintzak betetzen ez badira, kalteordaina jasotzeko eskubidea du bezeroak. Batzuetan, hotelek behar baino toki gehiago saltzen dituzte, eta, ondorioz, zenbait bezero lekurik gabe geratzen dira. Horrelakorik ez gertatzeko, onena da diruaren zati bat aurreratzea eta erreserba ziurtatzea. Antzeko arazoa dago hegazkin konpainien 'overbooking' ezagunarekin; hau da, txartel gehiegi saltzen dituzte. Kasu horretan, konpainiak eman behar du kalte-ordaina. Apartamentu bat alokatuz gero, kontratua sinatu eta kopia bat gorde behar da, arazorik balego erreklamazioa egin ahal izateko. Argia, ura... eta antzeko zerbitzuak alokairuaren prezioan sartzen dira. Horrez gain, bezeroa apartamentuen azpiegiturak (igerilekuak...) erabiltzeko aukera izan behar du. Kanpinek ere gutxieneko baldintza batzuk bete behar dituzte: eremua itxita egotea, ura, dutxak, argia, botikina... Bestalde, prezioek ikusgai egon behar dute kanpoaldean. Ekipajea galdu edo hondatzen bada, berehala jakinarazi behar zaio hegazkin konpainiari, kalte-ordaina jaso ahal izateko. Jatetxeetan adi egon behar da jakien egoerarekin, toxikazio arriskua saihesteko. Jatetxe guztiek eguneko menu bat eskaini behar dute, eta prezioak ikusgai izan behar dituzte bai barruan eta bai kanpoaldean. Jatetxe, ostatu, kanpin eta abarretan erreklamazio orriak izan behar dituzte bezeroen eskura. Afrika, Asia eta Hego Amerikako zenbait herrialdetara joan baino lehen, txertoak hartu behar dira, hainbat gaixotasun saihesteko. Hepatitisa, paludismoa, sukar horia... dira txertoen bidez ekidin daitezkeen gaixotasunetako batzuk. Bidaia egjn baino sei hilabete lehenago informazio eske joatea da onena, hartu beharreko txertoen berri izateko.