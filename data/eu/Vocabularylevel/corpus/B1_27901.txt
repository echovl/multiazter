Docutec Uda honetan eguzkitan blai Eguzkia hartzeari buruzko artikulu batetik bi pasarte aukeratuak. Batean eguzki izpi kopuruan eragiten duten faktoreak datoz. Bestean larruazal motak eta eguzkiaren eragina erlazionatzen ditu. ANA GALARRAGA Uda-hasieran eguzkiaren laztanak hartzeko irrikitan egoten gara. Urteroko kontua. Baina ez dugu ahantzi behar eguzkia hartzeak arriskuak dituela.Askorentzat, benetan ederrak dira egun eguzkitsuak. Eguzkiak egunari aurre egiteko indarra eta kemena ematen diete, eta batez ere uda-hasieran, eguzkiaren laztanak hartzeko irrikitan egoten dira. Urteroko kontua bada ere, ez da ahaztu behar larruazalaren eta eguzkiaren arteko amodio-gorrotozko harremanean, galtzailea beti larruazala dela. Eguzkiaren indarra tokiaren arabera Latitudea: zenbat eta hurbilago egon ekuatoretik, orduan eta indar gehiago du. Eguraldia: hodeiek eguzkitik babesten dutela pentsatu arren, hodei altu eta arinek izpi ultramoreen % 60-80 uzten dute pasatzen. Altitudea: zenbat eta altuago egon, orduan eta arrisku handiagoa erretzeko; adibidez, 1.500 metrotan, eguzkia itsas mailan baino % 20 indartsuagoa da. Ura: izpi ultramoreen % 96k ur gardena zeharkatzen dute. Ordua: erretzeko arriskua handiagoa da eguerdian eta arratsaldeko lehen orduetan. Arropa: izpi ultramoreen erdiak arropa bustia zeharkatzeko gai dira. Azalera: elurrak eta hondarrak izpiak islatzen dituztenez, erretzeko arriskua areagotu egiten da. Larruazal bakoitzari, berea Ezaugarri genetikoen eta melanina-kantitatearen arabera, eguzkiaren aurrean babes natural gehiago edo gutxiago dugu, eta zurienetik beltzenera, sei fototipo bereizten dira. Garrantzitsua da norberaren fototipoari erreparatzea, zenbaterainoko babesa behar dugun jakiteko. I tipokoek edo albinoek oso larruazal zuria dute, ile gorri edo horia, begi argiak eta oriztak dituzte. Beti erretzen dira eguzkiarekin; beraz, erabateko babesa behar dute. II tipokoek edo germaniarrek larruazal zuria eta ile eta begi argiak dituzte. Erraz erretzen dira eta 10-15eko babes-faktoreko kremak behar dituzte. III tipokoek edo larruazal mistokoek larruazal zuria eta gaztaina-koloreko ilea dute. Gutxi erretzen dira eta pixkanaka hartzen dute kolorea. 6-8ko babes-faktorea behar dute. IV tipokoen edo mediterraniarren larruazala marroi argia da eta begi ilunak dituzte. Ez dira erraz erretzen eta, aldiz, azkar beltzarantzen dira. Horregatik, nahikoa dute 4-6ko babes-faktorea. V tipokoek edo indiarrek larruazal, begi eta ile ilunak dituzte. Ia ez dira erretzen eta oso azkar belzten dira. 2ko babes-faktorearekin, nahikoa dute. VI tipokoen edo beltzen larruazala oso iluna da eta haien begiak eta ileak beltzak dira. Ez dira inoiz erretzen, eta ez dute babes berezirik behar.