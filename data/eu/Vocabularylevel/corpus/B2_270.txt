Docutec Lotsa Etorkinekin dugun jarrera salatzen du. Ezin dut gehiago. Negargura sentitzen dut, lotsa. Hedabideetan, kalean, lagunartean... hitz berberak: «Gaixoak, zer erru dute beraiek? Gosez daude, lan bila etorri dira, bizimodu hobea besterik ez dute nahi, eta zer harrera egiten diete? Hesiak, kolpeak, homizidioa». Denek dakite erantzukizuna nork duen: «Europako Batasunaren utzikeria!», «Marokoko gobernu ankerra!», «Espainiako gobernu konplizea!». Eta ingurukoek nire kezkak baieztatuta, lasaixeago joaten naiz ohera. Izan ere, Euskal Herrian ez gara horrelakoak. Gurean asiloak duen esanahiaz jabetuta gaude, etxea behar duenari ateak zabaltzen dizkiogu, eta diskriminatuari elkartasuna adierazten. Halakoak gara gu, alajainkoa. Erandion etorkin gazteentzako arreta zentrorik ez dutela zabalduko irakurri dut. Bizilagunek lanak oztopatu eta erakundeak «konbentzitu» dituzte gazteak beste norabait eramateko, handik urrun. Etorkinak oldarkorrak eta balizko delitugileak direla diote, auzokideetako batzuek txikizioa egiten duten bitartean. Batzuetan buruak bere kabuz lotu ohi ditu pentsamenduak, eta, bat-batean, Lars Von Trier-en "Dogville" filma gogora etorri zait, zeinetan emakume protagonistak herritarrei lagundu eta, ordainetan, bortxatu eta kateatu egiten duten. Erandion izan da, baina ez naiz Erandioz ari. Leku guztietan zakurrak hanka hutsik, dio esaerak. Eta niri lotsa eragiten dit, jendeak, neure buruak.