Docutec «Egidazu koktel arin eta gozo bat, mesedez» Edateko koktelei buruzko artikulu laburra: nola egin behar diren, osagarriak, motak                                                               Amagoia Jalon   «Martinia vodkarekin, astindua, ez irabiatua», eskatu ohi du James Bondek filmetan, desberdintasuna nabarmenduz. Gutako gehienak ez gara adituak, baina tabernetan konbinatuak eskatzerakoan asko dira marka zehatza eskatzen dutenak. Horrez gain, badaude gin-kas edo kubata baino konbinatu landuagoak, taberna espezializatuetan edan daitezkeen koktelak.. Edari alkoholdunak, alkoholik gabeak, likoreak, zukuak, ginak, fruta-xerrak... eskarmentu handiko tabernari batek elementu horiek guztiak erabil ditzake koktel gozagarri bat prestatzeko. ... Koktela dastatzen duenak edariaren itxura, usaina eta zaporea begiratu behar ditu, Gipuzkoako Barmanen Elkarteko (ABE) batzordekide den Asier Aierzak azaldu zigunez. Koktel motak Konbinazio guztiak ez dira berdinak, eta koktelak hiru taldetan banatzen dira, koktel aperitiboak: bazkal aurretik hartzen direnak; digestiboak, jan ondoren edaten direnak; eta trago luzea edo long drink delakoak. Horiek zuku naturalarekin egiten dira eta alkohol gutxi edukitzen dute. Bezeroaren eskaerei erantzunez hiru horietako bat aukeratu ondoren, zer egin behar da koktel bikaina prestatzeko? Hainbat kasutan entzun dugu gakoa koktel-ontzia ongi astintzea dela, baina Donostiako Geminis kokteldegiko Bernardino Fernandezen esanetan, erabiltzen diren osagai guztiek dute eragina azken produktuan. «Profesionalak konbinazio bat egiteko erabiltzen dituen likore, zuku edo pattarra zerez egina dagoen ikertu behar du —azaldu zuen Fernandezek—, horren arabera zerekin nahas daitekeen jakin dezakeelako». Behin hori jakinik, koktela egiteko erabiltzen diren osagai guztien kalitatea ziurtatu behar da. Gezurra badirudi ere, «izotzak garrantzi handia du», adierazi zuen Gipuzkoako lehiaketan bigarren gelditu zen Fernandezek. «Izotz trinkoa eta gardena behar da, kloro gabea, ongi hoztu eta nahasketa ez ureztatzeko». Horrez gain, konbinazio on bat egiteko neurriak ongi zehaztu behar dira, produktu batetik gehiegi edo gutxiegi jarri gabe, eta koktel-ontzia egokiro mugitu behar da, «astindu zakar eta indartsuak eman behar zaizkio, nahasketa ongi hoztu baina urez ez betetzeko», aholkatu zuen Fernandezek. Poteoaren aurrean, bada kolore biziko koktel landuak edateko beta hartzen duenik. ... (moldatua)