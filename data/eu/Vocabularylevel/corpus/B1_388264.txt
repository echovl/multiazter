Docutec Ikasleak pozik euskarazko ziurtagiriak baliokidetuta Euskara-gaitasun tituluak baliokidetzeko dekretuak HAEE-IVAP-ek, HABEk, Osakidetzak, Ertzaintzak eta Hezkuntza Sailak emandako agiriak Hizkuntzen Europako Marko Bateratuaren B-1, B-2, C-1 eta C-2 mailekin parekatzen ditu, bakoitzaren baliokidetzak ezarriz. (Ikus HABE 390. zenbakia, maiatzeko alea) Baliokidetza horiei esker, orain zenbat ikasle animatu egin da HABEren deialdietara euren burua aurkeztera, ofizialtasuna onartzen zaiolako baliokidetzari, eta orain HABEren ziurtagiriek balio dutelako, lehen ez bezala, administrazioan jarduteko lanean. Hori batetik, bestetik, HAEE-IVAP-en, Osakidetzan, Ertzaintzan eta Hezkuntza Sailean mailaren bat gaindituta zutenek ez dute ibili beharko erakundez erakunde euskararen ziurtagiriak lortzen, orain ziurtagiri horiek elkarren artean baliokidetuta gelditu direlako. Guk aurtengo dekretu horri buruzko iritzia eskatu diegu hainbat ikasle eta irakasleri. Hara zer erantzun diguten.  Valentziarra da Nila Rodrigo, orain 25 bat urte gurera etorria, eta berak aitortu digunez, lana du euskara ikasteko ia arrazoi bakarra. Lanerako eskatzen diote. Aurten HABEren 2008ko azterketa-deialdira aurkeztuko da lehendabizikoz: "Orain arte ez naiz horretara aurkeztu. Zertarako aurkeztu behar nuen ez bazen ezerekin baliokidetzen, ez bazuen inolako balio ofizialik? Alferrik zen HABEren azterketa egitea. Orain ez, orain beste aukera bat da". Orain arte aurkeztutako beste azterketa bakarrean Atariko Proba ere ez dut gainditu: "baina beno, orain lehen mailara aurkeztuko naiz". Isabel Manteconek iazko HABEren deialdian gainditu zuen lehen maila. Eta euskararen ezagutza duten titulu eta ziurtagiri hainbaten arteko baliokidetza onartzen duen dekretu berriarekin animoso dago. "Bultzadatxo bat da bigarren mailari ekiteko, beste aukera bat. Ea datorren urtean. Nik berez hirugarren maila behar dut, baina pixkanaka joan behar dut" esan digu. Pozik hartu du dekretu berria: "Ez zeukan inolako zentzurik HABEk egindako azterketek balio ofizialik ez izatea. Horregatik aurkeztu nintzen iaz, esperantza horrekin, noizbait izango zuela. Eta horregatik bakarrik ez, baita ere prestatuta nengoelako gainditzeko".      Legazpi 6 euskaltegiko Ana Susperregi irakasleak adierazi digunez, ikasleek pozik hartu dute dekretua. "Egia esan, nik uste dut horrelako zerbaiten zain zeudela. Eta bat baino gehiago bestela, agian, animatuko ez zena, animatu egin da aurkeztera, tituluren bat lortzeko aukerak ugaritu egin direla ikusten dutelako. Nire gelan aukera zeukaten guztiak apuntatu dira. Eta iaz ere nik ikasturte hasieran esan nien, HABEren deialdia ere hor zegoela, eta aprobetxatzeko aukera, nahiz artean ez zegoen baliokidetzarik, eta apuntatu egin ziren." Medikua da Javier Castillo, eta "ederra da oso atera izana" esan digu, baliokidetza-dekretua aipatu diogunean. Berak iazko uztailean gainditu zuen HABEren deialdiko azterketa, 2. maila, eta dekretuari esker, Osakidetzako euskara-azterketara aurkeztea saihestu du. Gauza bat ez du ulertzen, ordea, zergatik ez den dekretua askoz lehenago adostu. Azterketa gainditu arren, euskara ikasten segitzeko asmoa du Javier Castillok "lasaiago ikasiko dut" adierazi digu.