Docutec Mugarriari begira Zahartzaro eta gaztaroari begira egindako artikulua. Metafora batzuen bidez bakoitzaren ezaugarriak zehazten saiatzen da idazlea. Agure bat doa kaminoan, bastoiarekin, bazterreko hormari pega-pega eginda, euriak atera dituen barraskiloen antzera. Hiru gazte lasterkan datoz atzetik, footing egiten. Adarra jo nahi izan diote: - Benga, aittona, etorri gurekin! Aittonak haiei begiratzerako, ezkutatu dira bihurgunean. Hala ere, erantzun egin die: - Ez, ez, ni mugarri hortarainotxe joaten naiz! Eta mugarria seinalatu du bastoiarekin, borda erori baten aurrean, belarrak ia janda. Ni motoan noa, lasai, kaskorik gabe, eta dena entzun dut. Motoa geratu eta mugarrira hurbildu naiz. Laster iritsi da aittona. Honeraxe etortzen omen da egunero-egunero, etenik gabe. Ohitura. Geroko afari legea bezala. Ondorengo telebista-ikustea bezala. Eta hamarretan zapalduko duen ohea. Eta hiruretan entzungo duen ontzaren ulua, denbora askotxo daramalako esna. Laster alde egin du. Ni mugarriari begira geratu naiz, aittonaren makaltasunak hartuta bezala. Motoa alboan daukat, gazte korrikalariei jarraitu nahian bezala. Mugarria lurraren neurriak jakiteko sinbolo bat da. Ohitura baten ezarpena: gure memoriak jakin dezan noraino landu dezakeen lurra, begiradak jakin dezan non bukatzen diren bere lurrak. Mugarri hori bere bizitzan integratu duen aittonari begiratzen diot orain. Zahartzea ere ohiturak pilatze bat besterik ez da. Gauza guztietarako (eta bereziki lanerako) ezartzen zaigun ordutegiarekin hasi, eta, gure bizitza mugarriz betetzen duten gero eta ohitura ugariagoen eta xelebreagoen pilaketa bat. Gazteak ohitura gutxi izaten du, eta erraz aldatzen ditu ohitura apurrok. Gauzak aukeratzeko orduan arinagoa da, ia mugarririk ez dago bere egunerokotasunaren lurraldean. Bizitzaren nekea nagusitzen zaionean bakarrik hasiko da ohiturak hartzen, eta ohitura horiek errespetatu beharra sentitzen. Hona elkarrekin borrokan bizi diren bi indar, egunero gure bizitzan gurutzatzen direnak. Batak «makala» deituz eta besteak «kaxkariña» esanez agurtzen dute elkar. Ohituren pilaketak mendeetan sortutako nortasunari herri-kontzientzia deitzen zaio. Ohitura ezak irekitasuna dakarkio herriari, gauzak onartzeko erraztasuna. Biak aldi berean bizitzen jakiteak egiten du herri bat jakintsu. Motoa deika bezala ari zait; banoa gazteen lorratzaren bila.