Docutec Tenporen garaia pasatu zen Astakeria iruditzen zait telebistako informazio meteorologikoetan tenporak aipatzea, zientzia horren oinarrien kaltean delakoan bainago. MARTXEL AIZPURUA  / Aspaldian nengoen tenporei buruz zer edo zer idazteko gogoarekin, hainbat eta hainbat jende ikusten baitut horien aldeko predikuak botatzen. Tenporen gai honetan erreferentzia bihurtu dena Pello Zabala da, eta ETBk eta beste komunikabideek oihartzun handia ematen diote tenporetan. Egun hauek aprobetxatu ditut bere liburuko hainbat pasarte irakurtzeko eta tenporei buruz diona hausnartzeko. Liburuaren irakurketatik argi atera daitekeen ondorioa hau da: tenpora-kontu hori Elizak ikuspegi liturgikotik ezarritako egun eta orduak direla, otoitz egiteko, alegia. Tenpora-egunak urte batetik bestera erabat aldatzen dira, Pazko-eguna edo Eguberri eguna nola tokatzen den, adibidez. Honela ezarri eta aldatzen diren egunek eguraldiaren nondik norakoa adierazteko eduki ditzaketen oinarriek egia izateko duten probabilitatea zero absolututik oso hurbil ibili behar dute. Liturgiarako sortutako egunek planeta honetako lurralderen batean (gure lurraldeari tokatu behar mirari zerutar hori ere!) egiten duen eguraldiarekin korrelazio hertsia izatea ezinezkotzat jotzen dut. Eta tarteka-marteka asmatzearena hemen dugun eguraldi aldakorrari dagokio, eta, nire iritzirako, herriak tenporetan izan duen sinesmena Elizak izan duen eragin handiari zor zaio. Elizak ezarritako liturgi egun hauetako pronostikoa ere alda zitekeen gerora erreguteak eginez edo komentura arrautzak eramanez. Nik tenporen esanahian eta arrautzen eraginean maila berean sinesten dut: batere ez. Meteorologoek geroz eta hobeto ezagutzen dituzte eguraldiaren gorabeherak, eta geroz eta iragarpen zehatzagoak eta epe luzeagokoak egiten dituzte. Mundu mailako bero, itsaso eta haize-korronte eta gainerakoen eraginak geroz eta gehiago ari dira definitzen, eta gure lurraldean izango dituzten ondorioak aurrez iragartzen joango zaizkigun itxaropenez bizi naiz. Astakeria iruditzen zait telebistako informazio meteorologikoetan tenporak aipatzea, zientzia horren oinarrien kaltean delakoan bainago. Tenporen kontu hori, bada, eguraldia asmatzeko sortu ez zenez, luze baino lehen desagertuko da.