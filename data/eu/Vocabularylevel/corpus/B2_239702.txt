Docutec Elikadurarako eskubidea Orain, 100.000 hil dira. Zazpi segundotik behin, bat. Zutabe hau irakurri duzun bitartean, zortzi lagun inguru hil dira goseak. Baina hedabideetan, ez duzu lerro bakar bat ere aurkituko. Duela urte batzuk izan nuen lehen aldiz Jean Ziegler soziologoaren berri, Txalaparta argitaletxean, euskaraz goseari buruzko liburu bat argitaratzea erabaki genuenean. Egunotan, haren izenarekin topo egin dut berriro ere zenbait hedabidetako albiste eta artikuluetan. Nazio Batuen Erakundean egiten du lan Zieglerrek, beste ezer baino lehen mundu osoan elikadurarako eskubidea berma dadin, eskubide hori gabe bigarren mailakoak baitira elikadurarako eskubidea arras bermatuta daukagunok aldarrikatzen ditugun gainerako eskubideak. «Eskandalua da. Gero eta aberatsagoa den munduan, hogeita hamar milioi pertsona hiltzen da urtero gosez. Nola da posible? Zergatik onartzen dugu isil-isilik, egunero 82.000 pertsona, gehienak haurrak, gosez hiltzea? Egoera absurdo honek badu azalpena, baina azalpenak errudunak agerian uzten ditu», idatzi nuen duela urte batzuk Zieglerren liburuaren kontrazalean. Gaur, bost urte geroago, antzeko hitzak esan ditu egileak berak prentsaurrekoan: «Zazpi segundotik behin, munduko lekuren batean, hamar urtetik beherako haur bat hiltzen da gosearen zuzeneko edota zeharkako ondorioengatik». Dagoeneko ez dira 82.000 lagun goseak egunero hiltzen dituenak, duela bost urte bezala. Orain, 100.000 dira. Zazpi segundotik behin, bat. Zutabe hau irakurri duzun bitartean, zortzi lagun inguru. Lazgarria bezain gogorra da kapitalismoaren eguneroko marka hau, baina hedabideetan, oro har, ez duzu hildako horiei buruzko lerro bakar bat ere aurkituko gaur. Eta ezkutatu egingo dizute, halaber, horietako bakar bat bera ere ez dela kubatarra.  