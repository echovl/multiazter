Docutec Lore sortak bikotekideari ez ezik, lagunei ere oparitzen zaizkie orain Albiste honetan loreak oparitzeko ohitura nola aldatu den aipatzen da eta, horrezaz gain, nolako lore-sortak oparitzen diren, hainbat gomendio etab. A.L. / Loreak oparitzeak maitemin esanahia gorde du urte luzeetan zehar, eta orain ere, lorerik gehienak neskalagunari oparitzen zaizkio. Hala ere, filosofia hori nabarmen aldatu da azken urteotan eta gaur egun asko dira mutil lagunei edota lagun soilei loreak oparitzen dizkietenak. Hala baieztatzen dute saltzaileek, loreak oparitzearen antzinako kontzeptu itxia asko zabaldu dela esatearekin batera. «Jada ez da arraroa bikote ez diren lagunen artean loreak oparitzea. Gizonezkoek ere erosten dituzte loreak berentzat eta hori oso seinale ona da», adierazi zuen Bilboko Ines Quintana lore-dendako saltzaileak. Mutilek mutilei ere bai Oro har, «neskek neskentzat eta mutilek mutilentzat ere lore asko erosten dituzte, geroz eta gehiago gainera. Ez dakit bikote edo lagun izango diren baina lore nahiko erosten dituzte eta hori ondo dago», adierazi zigun. Erosketak egiteko orduan, hainbat ezaugarri hartu behar dira kontutan adituen esanetan: alde batetik, oparia norentzat den eta pertsona hori nolakoa den; bestetik, opariaren bidez zer adierazi nahi zaion; loreei buruzko kulturarik ba ote duen, eta opariaren irakurketa gustu pertsonalean soilik oinarrituko duen, azkenik. Dena den, denboraldi bakoitzeko landareak oparitzea gomendatzen dute jakitunek, «une bakoitzean ederren dauden loreak». Garai honetan, tulipana, irisa eta eguzki-lorea dira inoiz baino politago dauden loreetariko batzuk. Baten bat gomendatzekotan, tulipana eta orkidea aipatzen dituzte saltzaileek. Tulipana edozein opari motara egokitzen da, lore sentibera da, zaintze bereziak behar ditu, baina, era berean, xarma berezia du. Orkidea, bestetik, oso lore berezia da, baina, modu desegokian ulertu izan da azken urteotan, laguntasuna adierazten baitu eta maitasun gisa ulertu izan baita. Errakuntza da, bestetik, lore saltzaileen ustez, loreak konpromiso edo lotura gisa oparitzea; «loreak, zoragarriak direlako, alaitasuna dakartelako eta bizi-poza ematen dutelako oparitu behar dira. Ez egun seinalatuetan soilik, gogoak ematen duenean baizik», eman ziguten jakitera beren iritzia. Nolako loreak? Loreak nori oparituko zaizkion, sorta ezberdinak eskaini ohi dira normalean, nahiz eta norberaren gustuek joera hori erabat alda dezaketen. Amari oparia egin nahi izanez gero, adibidez, hainbat kolore eta mota ezberdinetako lore sorta erosi ohi da normalean, koloreak bizitasuna eta alaitasuna ematen baitie. Aitari, berriz, arrosa zuriak, eguzki-loreak edota tulipanak oparitzeko gomendioa egin ohi dute lore saltzaileek. Oparia lagun batentzat izatekotan, gomendioak ematea zailagoa izaten da, erregalua egiten duen pertsonaren eta sorta jasoko duenaren ezaugarriek baldintzatzen baitute aukera. Halere, pertsona moderno batengana zuzendu nahi izanez gero, gero eta gehiago saltzen diren lore berezi eta bitxien nahasketak probatzeko gomendatzen dute jakitunek. Bambuz apaindutako eta landare hosto berdeekin kontrastaturiko amarilisak edota orkideak, hauek ere hosto berdeen apainduraz, sorta original, bitxi eta politak izan daitezke, adibidez. Geroz eta gehiago jotzen da lore bitxiak bilatzera, sorta pertsonalizatuak eskaini nahian edo. Horren eraginez, gero eta lore estilo gehiago aurki daitezke lore-dendetan. Horren adibide da, estilo minimalistadun lore, landare eta sorten presentziak izan duen igoera. Kotoi landare lehorra da estilo minimalistaren adibideetariko bat.