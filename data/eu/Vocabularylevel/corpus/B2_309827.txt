Docutec Gastuak   Ez dakit nor izan den egilea ezta zein asmotan egin duten, baina egunotan ikerketa absurdo horietako bat dabil estatuko komunikabideetan. Oraingo honetan, seme-alabaren bat mundu honetara ekartzeko adorea izan dugun arduragabeok pairatzen -eta pairatuko- dugun itotze ekonomikoaren ingurukoa. «Gizajoak! Ez dakizue non sartu zareten!», gaztigatzen digute, «etorkizun latza, alafede, zuen kontu korrontearena». Ikerketak dio 7.000 ingurukoa izan daitekeela seme-alaba baten gastua lehenengo hiru urteetan. Ez dabiltza oker, fardelak, poteko frutak eta arropatxoak garesti samarrak dira eta. Ezin ahaztuko dugu haurtzaindegiko matrikula, izan ere, gurasook gogor eta gogoz lan egin behar dugu 7.000 horiek poltsikoratuko baditugu... sugeak bere buztanari kosk! Nerabeen kasua ere aipatzekoa da, batez besteko gastua 6.500 eta 21.000 artean baitago. Dirutza ederra, alajaina! Nik ez dut gogoan zenbateko paga jasotzen nuen hamabost urte nituenean, baina lepoa egingo nuke txikitxoa zela. Abizenik gabeko lau praka nituen negua pasatzeko eta anaien txamarra zaharrak ibiltzen nituen. Institutu publiko batean ikasi nuen eta oso iaioak ginen ikasliburuak birziklatzen. Eta KPIaren hogei urteko igoera aintzat hartuta ere, ez zaizkit kontuak ateratzen. Ez dakit zerk ematen didan amorrurik gehien: gurasoek ez zutela inbertitu nire nerabezaroan inbertitu behar zutena ohartzeak ala hamabost urte barru seme-alabek ziria sartuko digutela jakiteak.