Docutec Patxiiii Denen ahotan dabilen "Patxiiiiii...! EUSKALTELEN IRAGARKIA. Hiri barruko deiak iragartzeko telefono enpresak egin duen 'spot'-ak arrakasta itzela lortu du Xabier Martin DONOSTIA   Euskal Herriak eman ditu Patxi ospetsuak; erruz eman ere. Azken egunetan, ordea, Patxi mediatikoa, Euskalteleko hiri barruko deiak iragartzen dituen Patxi, dagoeneko gure Patxi bilakatu da. Izan ere, zenbaitetan gertatzen da telebistan agertzen den iragarki batek ospe itzela jasotzea, halakoak urriak badira ere. Nondik sortu da, baina, Patxiren oihua erabiltzen duen spotaren ideia? Dimension Marketing Directo enpresak egin du Euskaltelen iragarkia. Enpresako presidente Guillermo Viglionek prozesu osoa azaldu dio EGUNKARLAri: «Duela gutxi arte Telefonicak soilik eskain zitzakeen hiri barruko deiak. Orain Euskaltelek alternatiba bat eskaintzen du, baina lehen, Telefonicaren deiak oso garestiak izaki, nolanahi konpondu beharra zegoen; esaterako balkoitik balkoira oihu eginez. Hori da iragarkiaren mezu nagusia». Viglioneren hitzetan, «iragarkia erabat bakuna da, erraz ulertzekoa eta zuzena». Gerora bururatu zitzaien beste bertsioa baztertu eta hasierako ideia originalari heldu zioten, «mezu zuzenena zela begi bistakoa zelako». «Asko dira oihu eginez Patxiri dei egiten diotenak» Euskaltelen publizitateaz arduratu da betidanik Donostiako Dimension Marketing Directo, eta bere presidente Guillermo Viglione pozik dago azken iragarkiaren emaitzarekin: «Kalean asko dira oihu eginez Patxiri dei egiten diotenak, eta hor dago gure arrakasta». Iragarki erraza izaki, badu surrealismo ukitua ere. Halaxe onartu du, bederen, Viglionek: «Dutxatik atera berria den gizonak —balkoian agertzen dena bere etxean Patxirik ez dagoela erantzuteko— surrealismo ukitua gehitzen dio berez xelebrea den egoerari». Nolanahi ere, Euskaltelen iragarkiaren hotsak ohiko mugak gainditu ditu. «Inteneten artxibo bat dabil gure iragarkia erakusten duena», esan du Viglionek. Izan ere, Madrildik hots egin zioten herenegun, Patxi oihuaren txantxa eginez, «han ere Interneten bidez zabaltzen hasi baita». Festetarako musika batean ere Patxi oihua azaltzen da, antza. Beraz, inork espero ez zuen oihartzuna lortu du iragarkiak. Bestalde, ez da kasualitatea iragarkiaren arduradunek Patxi izena aukeratu izana. «lzen euskalduna behar genuen, eta ezaguna, Euskaltelek Euskal Autonomia Erkidegoarentzat egiten baitu lan», azaldu du Guillermo Viglionek. Une honetan, Patxi oihua erabiltzen duten spotaren hiru bertsio daude, eta beste bat prest dago. Azaroak bat duen artean behintzat, telebistan ikusgai izango dira iragarkiok.