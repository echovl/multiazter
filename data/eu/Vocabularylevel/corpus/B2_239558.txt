Docutec Bikini operazioa Emakumea eta udaberria. Iragarkiek ekin diote jada erasoari. Hogeita batgarren mendean, gorputzaren esklabotasunak generoa izaten jarraitzen du. Osasunak, fisikoak eta bereziki mentalak, ez du halakorik merezi. AITZPEA LEIZAOLA Asteburu luzeko argazkiak hondartzak lepo erakutsi dizkigu. Udaberriak aztoratzen omen gaitu. Alaiago, eroago gaude negua amaitu eta eguzkia azalean sentitzean. Ordu aldaketa, egun luzeagoak, eguraldi hobea. Biziberritzeko garaia. Naturarekin bat egiten dugun une bakanetakoa omen da. Guztioi eragiten omen digu oro har. Bereziki emakumeei. Hormona kontua omen. Emakumea eta udaberria. Tradizio luzeko lotura, kristautasunak ez zuen alferrik maiatza Ama Birjinaren hilabete izendatu. Egun, lotura bestelako eremuetan gauzatzen da. Udaberriarekin batera hasten da emakumearen gorputza arautu nahi duen kanpaina desenfrenatu eta kupidarik gabea. Udazkena bitarte, etenik gabea. Eguzkiaren lehen printzak hastearekin hasten da bikini operazioa. Enpresa-gizon askotxorentzat sekulako pagotxa. Iragarkiek ekin diote jada erasoari. Mota guztietako bateria atera dute. Aholku gisakoak, asko eta asko: nola galdu pisua lau astean, eta antzekoak. Eraso zuzenekoak, gero eta bortitzagoak: depilatu ezean, nor joango da zurekin zinemara? Ez dago dudarik, ez: udazkena atalkako ikastaroen garaia den moduan, udaberria emakumearen hilabetea da publizitate esparruan. Milaka mezu zuzentzen zaizkigu hilabete hauetan. Hamaika argaltze metodo eta pilula, liposukzio eta bestelako operazioak, era guztietako depilazioak adituen arabera, denak «minik gabekoak», larrua belzteko, azala irmotzeko, eta beste hamaika xedetarako ehunka krema eta sustantzia. Gure egunerokoa arautu nahian. Mezu zuzen zein subliminalak. Era guztietako kulpa sentimenduak sorrarazi eta haizatzen dituztenak. Hogeigarren mendea emakumearen askapenaren mendea izan omen da. Mugimendu feministak kontzientzia hartze kolektiboa garatu eta sustatu du, mendetako tradizio eta egiteko moldeen aurka, gizon eta emakumezkoen arteko berdintasuna xede. Saiakera eta diskurtso ororen gainetik, borrokak esparru sozialez gain badu bestelako eremurik. Denik eta gauza intimo eta pertsonalena, nor bere gorputza, borroka eremu erabateko bilakatu baita. Emakumearen gorputza, batik bat. Estetikaren kanonak arautik kanpokoa normaltzat ezarri duen honetan, mendetasun zaharra itxuraz berrituta datorkigu. Itxuraz soilik. Hogeita batgarren mendean, gorputzaren esklabotasunak generoa izaten jarraitzen du. Eta zer kontrol tresna hobeagorik? Tanga operazioak halakorik badenik ere aztertzeko dago gutxiengo txiki bat larritzen duen bitartean, milaka emakumeri eragiten dien bikini operazioa abian da. Osasunak, fisikoak eta bereziki mentalak, ez du halakorik merezi.