Docutec Zineman zer? Lau pelikulei buruzko iritzia bildu dugu hurrengo lerrootan: Hana Makhmalbaf-en "Buda explotó por vergüenza" eta Marc Foster-en "Cometas en el cielo" Ez da ohikoa gurera iristea, eta hain denbora gutxian, oso antzeko gaia duten bi filma, eta biak zine-zuzendariek ahaztua, edo ia inoiz erabili gabea, duten lurraldean eginak, Afganistanen. Taliban jende zorrotzaren eta musulman muturreko Erdi Aroko giro hori oso ulergaitza egiten zaio ekialdeko jendeari. Bi filmak dira interesgarriak, baina badira aldetxoak bion artean. Ñabardura horiexek bihurtzen dute bata lan nahiko bikain, eta bestea on, besterik gabe. "Buda explotó por vergüenza" da bietan onena. : Hana Makhmalbaf zuzendari irandarrak aita-ahizpak ditu zine-zuzendari, Moshen eta Samira, azken hau oso ona gainera. Espantuz eta samurtasunez agertzen du ondo ezagutzen duen egoera: Talibanek ezarritako hain gizarte hertsian zein nekeza zaion emakumeari bere nortasuna garatzea, emakume izatea. Hunkigarria da filma.  Neskato batek koaderno bat erosi nahi du eskolara joateko, burugogorra da neska, saiatua. Eskolan istorio ederrak kontatzen direla entzuna du. Nortasun handiko neska da, kikildu nahi ez duena... Alferrik ordea. Eskolarakoan herriko mutikoak aterako zaizkio bidera jostari. Jolasa krudela da baina, gurasoak imitatzea. Bide luzea egin beharko du neskak, iraingarria, eta ihesbide bakarra du: porrota eta heriotza. Egia benetakoa dario filmari. Maitagarria da neskatoa, sinesgarria guztiz. Neskatila kementsu eta saiatu ugari dabil aspaldion heroi gisara Irango filmetan. Pertsonaia horiek bihurtu dira herrialde horretako filmen ezaugarrietako bat. Hana Makhamalbaf, berriz, hasberria baita, pelikularen hasierak ere zalantzak sortzen ditu, noraezean dirudi, baina irudiak ikusleen bihotzean luzaroan irautea lortzen du; izan ere, hain da erakargarria filma! "Cometas en el cielo" filmak ere maila polita du: istorio ederra da, ondo kontatua, teknikoki ona, eta Angel Iglesias donostiarraren soinu-banda ere aparta da. Baina koska bat falta zaio aurreko filmaren mailarako. Marc Foster zine-zuzendari estatubatuarrak herrialde honetara errefuxiatutako Khaled Husseini idazlearen autobiografia darabil pelikula egiteko. Txikitan Kabulen pozik bizi da idazle afganiarra, eta askatasun-ikurrik handienetako bat kometak dira. Baina film hau ez da irandarra bezain sinesgarria. Gidoia ekialdeko baten ikuspegitik egina dago, eta antzezleak antzezle hutsean geratzen dira, ez dirudite gizaki, arimarik gabeko gorputz baizik. Estatubatuarrak irandarrak baino askoz hobeto menperatzen du filma egiteko teknika, eskarmentua nabari zaio bati, eta bestea, berriz, zalantzakor dabil, baina bere zalantzan, lehen ere esan dut, egia benetakoa arnasten dugu lehen filmean, eta bestean ondo egituratutako lan bat, baian egitura azken batean. Eta zinemara goazenean, zer ikusi nahi dugu ba, egia gure aldamenean sentitzea, ezta? Ba horixe! Vittorio eta Paolo Tavianiren "El destino de Nunik" Historian aurrera egin du nabarmen gizakiak XX. mendean zehar, ez dago zalantzarik. Ekonomiaren eta pentsamenduaren globalizazioa hasi da, teknika ere izugarri garatu da, eta gizarte klasistak gainbehera egin du gizaldiko hasierako urteetan, neolitikoko oinorde zen landa eta artzain giroko gizarteaz haratago. Baina, guztia ez da poztekoa izan bukaerarik gabeko aurrerabide horretan, inoizko krudelkeriarik latzenak ere ezagutu baititu mende horretan gizaldiak: Bi mundu gerra, Balkanetakoa, Afrikako beste bat hutu eta tutsien artekoa... Herriak ia oso-osorik suntsitu dituzte gerrek, genozidioak izan baitira. Afrikan, esan bezala, hutuak eta tutsiak, juduak Bigarren Mundu Gerran, eta kurduak, berriz, denbora askoan eta toki anitzetan ari dira oldarraldia jasaten. Eta mendea hasiberritan Turkian armeniarrak ere sistematikoki akabatzen zituzten. Juduak nola suntsitu dituzten, hori sarritan azaldu da erarik latzenean, eta baita afrikarren suntsipena ere. Izan ere, komunikabideetan izugarrizko oihartzuna izan dute bi genozidio hauek. Baina armeniarrena irudikatzen duen irudirik apenas dagoen. Argazki gutxi batzuk besterik ez, eta biktimei egindako elkarrizketa batzuk han-hemenka, baina garaian garaiko gobernu turkiarrek berehala isilarazi egiten dituzte salaketa hauek, eta gobernu horien alde egin du nazioarteak ere, ezikusiarena eginez. Taviani anaiak salatari zintzoak dira, ezkertiarrak, eta ez dituzte munduko bidegabekeriak maite. Beti ari dira sufritzen dutenen alde, behartsuen alde. Herri xehera jotzen dute, hauen ohiturak, abestiak, jokamoldeak, keinuak zehazki eta justuki adierazteko. Hori guztiaren beharra dute, gainean eraikiko badute euren herri-ohorea. Herriak euren buruaren jabe direla, eta euren historia sufrimenduaren bidez, heriotzaren bidez, osatzen dutela esaten diguten zine-zuzendariak izatea, Taviani anaiak kasu, eskertzekoa da. Aurretik esandako guztiak argi uzten du ustelkerian erori gabeko zine-zuzendari zintzook estimatzen ditudala. Baina beren zine-estiloa atzenduta geratu da, akademikoegia da, ez du garai bateko tentsiorik, poetika adoretsurik. Ez, lan hau ez da "Padre padrone", "Ciao Babilonia" edo "La notte di San Lorenzo" bezain freskoa. Ondo egina dago "El destino de Nunik", baina ez da grinatsua, hotza da. Gaiak ez dauka Italiarekin zerikusirik, eta zuzendariok ez dira aditu gai horretan, eta (kooprodukzioaren tamala) antzezleei ere urrunxko geratzen zaie egoera. Agian horregatik du guztiak ondo eginaren hoztasuna: lastima! Joel eta Etham Coen-en "No Country for Old Men" (No es país para viejos) Coen anaiek egindako filma bada, ez du inongo zine zaletua etsitua eta ez si, ez no utziko. Filmatzeko duten era bereziak, pertsonaiak garatzeko moduak, komikiaren eta helburu moraleko ipuinaren tartean dauden istorioek, horrek guztiak liluratu egiten du, harritu, bai ikusle amerikarra, baita ikusle europarra ere. Batzuetan gaia izan daiteke, beste batzuetan teknika, baina beti dago ezustekoren bat. Eta maiz nabari zaie zinea erruz gustatzen zaiela, umorea ere borborka dutela eta narrazioan maisu direla. Baina Coen anaiek ez dute aspalditxoan pelikula tatxagaberik lortu. Kosta egin zaie bere estilo bereziari eusten, kosta pertsonaiak eta istorioa bera era eraginkor eta aparta horretan taxutzen. Antilope-ehiztari batek altxor bat aurkitu du nahi gabe Texas eta Mexikoko mugan: barrenean droga eta dirua daude. Jazarpen sutsua jasango du ehiztariak droga-trafikoan muturra sartuta duten klanengandik. Istorioa xumea da, aitzakia bat gizarte amerikarrean oharkabean bezain era tematsuan eman diren aldaketez jarduteko. Betiko baloreak dituena Tommy Lee Jones sherifa da, legearen zerbitzari betierekoa, eta horri erabat kontrajarrita azaltzen dira beste jokamolde batzuk, moral berriaren isla direnak. Eta hala, hiltzaile gupidagabeak dira garaile, psikopatak: beren jokabidearen oinarri morala burutzen dituzten izugarrikeria eta gehiegikerietan aurkitzen dute. Eta berriz ere Coendarrek egurtu egiten dute amerikar arruntaren mentalitatea: nortasunik gabeko gizakiak dira, ergel hutsak ia, zerbait sortzeko gaitasunik gabekoak. Prototiporik esanguratsuenak poliziak dira, Coen anaien pelikularik onenean, Fargon, azaldu ziren beste polizia haiek bezalakoxeak, berdin-berdinak. Mexikoko droga-trafikatzaile eta mafiaburu ohikoen ondoan soldatapeko hiltzaile bat asmatu dute anaiok: Anton Sigour. Zine zaleok ez dugu hain aise ahaztuko pertsonaia hori. Aspaldian horrelakorik! Zein pertsonaia erakargarria den, eta zein ondo "marraztua" Coendarren aldetik! Arrakastaren puska handi bat, hala ere, Javier Bardem-en interpretazioari zor zaio: esan daiteke fisikoki bete egiten duela pantaila, eta duen orrazketa ere txunditzekoa da, pertsonaiaren izaera sendotzen duen horietakoa. Sigour pertsonaia monolitikoa izan zitekeen, baina Bardem-ek ñabardura asko ezartzen dizkionez, pertsonaia bera manikeismotik urruntzen du. Goxatzeko pertsonaia du aurrean Bardem-ek. Pelikulan azaltzen den bakoitzean bere egiten du pantaila aktoreak, eta uxatu pelikulak zenbait unetan duen erritmorik eza eta geldotasuna. Filmak badu hain erakargarria ez den beste alderdi bat ere, "déjà vu" itxura, Fargoren eragina nahi baino gehiagotan, eta baita "Sangre fácil" harena ere, anaion lehen filmarena, alegia. Izan ere, "Sangre fácil" hartan dagoeneko oso agerian zegoen Coendarren estiloa. Dena den, aurtengo filmaren alderdi txarrak ez dira horrenbesterako ere. Ezbairik gabe, anaia irudimentsuenak dira amerikar zinegileen artean, eta No Country for Old Men pelikula ederra, galanta.