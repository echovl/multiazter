Docutec Gaztetxoen ereduak Emakunderen azterketa baten ondorioen gaineko iritzia ematen du Arantxa Urretabizkaiak: mutilentzat, futbolariak dira eredu nagusia eta neskentzat modeloak. Hamarkadatan edo, agian, mendetan jarraitu beharko omen du erakunde horrek lanean.   Joan den astean Emakundek kaleratutako azterketaren arabera, hamarkadatan edo, agian, mendetan jarraitu beharko du erakunde horrek lanean. Hauexek dira txostenak konklusio gisa azpimarratu dituen emaitzak: mutilentzat, futbolariak dira eredu nagusia eta neskentzat modeloak. Futbolariak diote irakurri ditudan berriek, ez kirolariak. Modeloak, ez aktoreak edo antzezleak. Dirudienez, mutilen aukeraren iturburuan dagoena ustez futbolariek daramaten bizitza da: ez dute lanik egiten, famatuak dira, diru asko dute, neska eder asko inguruan eta auto zoragarriak aldamenean. Neskentzat, berriz, itxura fisikoa omen da kezka nagusia, iruditzen omen zaie horren arabera sailkatzen dituela gizarteak eta hori dela gizartearen onespena lortzeko biderik zuzenena. Horregatik hartzen omen dituzte modeloak eredutzat. Hori guztia gaur egun, ez joan den mendean edo aurrekoetan. Halere, Emakundeko arduradunen esanetan, emaitzek frustrazioa eragin diete, baina harridurarik ez. Gainera, eredu horiek aitortzen dituzten gazteek ez dute berdintasunari buruz eztabaidatu nahi, ez dute norabide horretan aurrera egiteko premiarik sumatzen. Kontsolamendu bat ere aurkitu dute azterketaren egileek emaitzen artean. Bazter batean, hori bai, minoria bati esker: ba omen daude gazteenen artean jarrera zabalak, irekiak, estereotipoen kontrakoak, are gehiago, estereotipoak hautsi nahi dituztenak. Eta hori aski ez balitz, gutxiengo horrek errespetua omen du jokabidetzat. Bai, luzarorako du lana Emakundek.