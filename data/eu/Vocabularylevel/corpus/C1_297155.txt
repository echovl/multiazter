Docutec Rikardo Arregi: «Niretzat elbarritasun bakarra burukoa da» Zortzimilakoak banan-banan sailkatuak daude alpinistaren buruan: Cho Oyuri ipar aurpegitik eraso genion, Annapurnan mendebaldeko zeharkaldia zabaldu genuen, Gasherbrumen ekialdetik jo genuen... Eta banan-banan daude sailkatuak zortzimilakoak Rikardo Arregiren buruan ere: K2n hanka behatzak izoztu zitzaizkien Joanito eta Edurneri, Makalun eskuak eta belarriak izoztu zitzaizkion Felixi, Cho Oyutik sudurra izoztuta etorri zen Jose Carlos Tamayo. Eta Rikardo Arregiren eskuetatik pasatuta berriz hanka egin zuten mendira. Noiz pentsatu zenuen handitan mediku izan nahi zenuela? Nire arreba Helena malformazio batzuekin jaio zen, sei bat aldiz operatu zuten, eta lehen bi urtetan ama eta bera beti Madrila bueltaka ibili ziren. Medikuntzaren munduak ostiko handi bat jo zuen gure etxean, eta sei-zazpi urterekin medikuak, negarrak, eta sufrimendua ikusi nituen inguruan. Uste dut orduan erabaki nuela, giza erreakzio logiko baten bidez, medikuntza ikastea. Handitan mediku izan nahi nuen nire arrebari lagundu ahal izateko. Gaur egun, nolako teknologia darabilzue kirofanoan? Orain bertan tumore baten aurrean erresonantziaren edo eskanerraren irudiak hiru dimentsiotakoak bihur ditzakegu, mugi ditzakegu, zatiak kendu, kirurgia birtuala deitzen dioguna egin genezake. Hartara aurretiaz dakigu zein den tumore horri heltzeko biderik egokiena, zer aurkituko dugun, noraino iristen den, zer ukitzen duen eta zer ez... Kirofano barruan neuronabigazioko sistema informatiboak ere baditugu, eta momentu oro esaten digute non goazen. Baditugu azken belaunaldiko mikroskopioak, eta horien bidez interbentzioak DVDan graba ditzakegu eta kirofano osoa ari liteke interbentzioa zuzenean ikusten. Mikroskopio horretan bertan erresonantziaren irudiak sar ditzakegu, kalkulu geometrikoak egin, eta hala tumorea kentzen ari garen bitartean gero zer geldituko den ikusten ari gara. Bestalde, nik ebakuntza palko batetik zuzentzen dut. Mikroskopio teleskopiko bat dut bi eskuleku dituena, eta gurpil batzuekin gerturatzen naiz operatu behar den zatira. Eskulekuetan eskura ditut botoi guztiak, nahi dudan lekuan jartzen dut mikroskopioa, zooma zapaltzen dut, enfokatzen dut, igotzen dut, jaisten, ateratzen dut... dena eskutan daukat. Playstation bat da, nahi bada. Horrelaxe operatzen dut nik, moto gainean banindoa bezala. Operatzen hasi zinen garaian esan izan balizute hori guztia? Galdetuko nuen ea zein zinetan ematen zuten film hori. Eta teknologia gero eta aurreratuago horren erdian non gelditzen da medikua pertsona? Medikuaren alde humanoa? Askotan ahaztu egiten zaigu, teknologiak gainditzen gaitu eta gure giza kondizioaz ahazten gara. Ni haurra nintzela Irunen bazen mediku bat, Ramon Larrañaga, zoritxarrez gure etxera askotan etortzen zena. Beti etorri ohi zen bazkari ordutsuan, eta ez zait sekula ahaztuko nola esertzen zen sukaldean, amak txikito bat ateratzen zion eta beti aritzen zen amarekin hizketan, «Junkal, ez zaitez kezkatu, animo, aurrera aterako da...». Gure amak drama bat zuen etxean, eta ongi oroitzen naiz hark nola tratatzen zuen. Geroztik ni beti saiatzen naiz Don Ramon medikuaren giza alde hura nire egiten, guk gure espezialitatea baitugu, oso teknologia sofistikatuarekin egiten baitugu lan, baina ez badugu pazientearekin denborarik galtzen, ez badiogu esplikatzen zer duen, ez badiogu behar duen goxotasuna ematen, ez gara mediku onak izango. Medikuaren alde humanoa hil ala bizikoa da askotan. Eta Matrixera iristen garenean, eta robotak izango direnean zirujauak, nor joango da familiarekin hitz egitera? Robota ez behintzat. Robotak erakusten badu pertsona baino askoz hobea dela operatzen, ni dudarik gabe robotaren aldekoa izango naiz. Baina robotak ezingo du inoiz ere ulertu eta hitz egin giza kondizioaz, ezingo da familia animatzera joan. Hori medikuoi dagokigu, eta zoritxarrez askotan ahaztu egiten zaigu. Pentsamendu eta sentimendu ilunak maiz notizia txar batek sortzen ditu, zu egunero ariko zara berri onak eta berri txarrak ematen. Beti egia esaten al diezue gaixoei? Familiek askotan nahiago izaten dute gaixoari egia ezkutatzea, eta hori errespetatu egin behar dugu guk. Baina gauza bat da egia ezkutatzea eta bestea gezurra esatea. Niri gaixo batek berak zer duen galdetu izan didanean, profesionalki gezurrik inoiz ez diot esan. Medikuarentzat askoz ere hobea da, nahiz eta izugarri gogorra izan, pazientearekin hitz egin eta egia esatea. Baina bitxia da, egoera larrietan pazienteak inoiz ez du galdetzen zer duen. Galdetu izan didatena da: «Sendagile jauna, zenbat hilabeteko bizia gelditzen zait?». Eta erantzunaren arabera, esan izan didate: «Ba arren, egin ezazu ahal duzun guztia, opera nazazu, eman iezadazu kimioterapia, dena delakoa»; edo alderantziz: «Aizu, entzun, utzi ezazu, Marbellara joango naiz arrantzara, nire ametsa hori zen eta hori egitera joango naiz lasai-lasai». Pertsona bakoitza mundu bat da, eta horregatik esaten dugu maiz, medikuntzan, ez daudela gaixotasunak, gaixoak daudela. Gaixotasun bera oso ezberdina izan daiteke bi gaixoren larruan. Eutanasiaren alde al zaude? Ez naiz eutanasia aktiboaren aldekoa, pertsona bati farmakoak sartuz hiltzen laguntzearen aurka nago. Eutanasia pasiboa, aldiz, onesten dut, atzera bueltarik gabeko egoeretan bizitza luzatzea ez dut ongi ikusten, eta ikuspuntu farmakologikotik tratamendua moztearen alde nago. Eta hori familiarekin hitz egin eta askotan egin izan dugu. Baina legalki ezin dugu arnasa hartzeko gailua itzali, edozeinek salaketa jar diezaguke, erailketagatik edo homizidioagatik, ez dakit. Gainera familiari berari ere esango bagenio «paziente honek ez du inolako aukerarik bizitzeko, hil egin nahi du, joan eta itzal ezazue makina», seguru ezetz esango lukeela. Beraz, zergatik egingo dugu guk? Nik uste dut ikuspuntu moraletik eta etikotik buelta asko eman behar zaizkiola afera honi legeak argi eta garbi idatz dezan zein egoeratan den posible zer. Mar Adentro filma ikusi al zenuen? Bai, ikusi nuen. Baina ni egona naiz paraplegikoen zentro nazionalean, eta ikusi ditut mutiko gaztetxoak, ez tetraplegia batekin, pentaplegia batekin! Ezin bururik ere mugitu! Eta hogei bat urteko mutiko bat ikusi nuen ahoarekin ordenagailua nik baino askoz ere azkarrago mugitzen zuena. Niretzat elbarritasun bakarra burukoa da. Ados nago, zenbait egoera bizitzea oso dramatikoa da, baina planteamendu hori ontzat emanez gero, alzheimerra duten gaixo guztiekin, harreman bizitzarik ez duten guztiekin, arazo neurologiko bat dutenekin, zer egin behar litzateke? Nik ulertzen dut bideragarritasunik ez duen bizitza bat ezin dela luzatu, eta hori legeak onartu beharko lukeela, baina hortik beste egoera batzuetan modu aktiboan sartzera... ez dakit ba. Ni kasu bakoitza banaka aztertzearen alde nago, gainera gaur egun badira min fisikoa ia guztiz desagerrarazi dezaketen farmakoak eta drogak, beraz oraintxe zerbaiten alde egin behar banu, esango nuke, eutanasia pasiboa bai, eutanasia aktiboa ez. Goazen mendira. Al Filo de lo Imposibleko medikua zara, normalean telefonoz egiten duzu lana, baina bi espediziotan zuzenean parte hartua zara, lehena 1992an Everesten. Nolakoa da mendi espedizio bat barrutik? Everesten egon nintzenean ohartu nintzen espedizio bat kirol abentura bat izateaz gainera abentura pertsonal bat ere badela, norberak bere buruarekin duen abentura bat. Batez ere alpinistei izozteak artatzen dizkiezulako zara ezaguna. Zure begiak hamaika ikusitakoak izango dira honezkero... Oso lesio larriak ikusi ditut, eta berdin batere ezaguna ez den jendearena. Asko izan da beren lehen zortzimilakotik zauri larriekin itzuli dena, minak ez baitu abisatzen: «Izozten ari zara». Asko dira, inongo arazorik gabe mendira igo eta jaitsi, bota babestekoa eta bota kendu, eta derrepente sekulako marroia bilatu dutenak. Ez ziren ohartu ere izozten ari zirenik. Baina hori lehen aldian izaten da, oso arraroa da behin kongelatu dena bi aldiz kongelatzea. Nik errekor triste bat dut nirekin, hamalau zortzimilakoetako kongelatuak erabili ditut eskuetan. Dena den kongelazioak ez dira 8.000 metroko kontuak bakarrik. Pirinioetan badira izozteak, badira Alpeetan, Andeetan, poloetan, Alaskan, hirian ere gertatu izan dira. Etxerik gabeko norbait ere artatu behar izan dugu, alkohola edanda parkean gelditutako jendea, hanketan sekulako izozteekin etorritakoak. Eta bada hipotermiaz hil den jendea ere. Behatz guztiak moztu beharra askotan gertatu zaizu? Zorionez ez dut inoren eskurik behatzik gabe utzi, baina baditut hankak behatzik gabe utziak, Joanito Oiartzabalena bat. Eta behatzik gabeko hanka bat nola gelditzen da? Ongi. Behatzak garrantzitsuak dira, baina ez dugu hanka behatzen gainean ibiltzen. Hanka behatz lodia baino barruragoko hezur zatiaren gainean pausatzen dugu, beraz horra arte salbatzea lortzen badugu arazorik gabe ibil gaitezke. Eta funtsean, behatzak moztutako denak itzuli dira mendira. Ni hasieran horrekin harritzen nintzen gehien. Alpinistak ezagutzen hasi nintzenean eta kongelazioekin nigana etortzen zirenean beti galdera bera egiten zidaten: «Noiz itzuliko naiz mendira?». Harri eta zur gelditzen nintzen. Irudikatu, hankako behatzak kristo bat eginak, eskuak zartatuak, ezeren itxurarik ez, eta lehen galdera: «Noiz itzuliko naiz mendira?».  