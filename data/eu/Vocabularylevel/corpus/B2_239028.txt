Docutec Hegaztien gripeak hegoak zabal Iaz 44 pertsona hil zituen gaitzak; gripe arruntaren birusarekin nahastuta, milioiak hil ditzakeela diote adituek. Izurritearen atarian egon gaitezkeela diote OMEko adituek. Hamabi vietnamdar hil dira azken hilabetean, eta Kanputxean lehen kasua izan ote den ikertzen ari da OME erakundea . Kezka areagotzen ari da Asia hegoaldeko eta nazioarteko osasun agintarien artean. Orain arte eutsi diote hegaztien gripeari, milioika oilasko eta bestelako abere hilda. Ez dago argi, ordea, noiz arte saihestu ahal izango den Osasunerako Mundu Erakundeak hainbatetan iragarritako izurritea. Vietnamen, azkeneko hilabeteko 12. pertsona hil zen igandean. Kanputxean emakume gazte baten heriotza ikertzen ari dira, herrialde horretako lehen kasua izan daitekeelakoan. Iaz 44 pertsona hil zituen gaitzak Asia hegoaldean. Hamar urteko haur bat da Vietnamgo azken hildakoa. Sukarra eta eztularekin hasi zen, gurasoei hildako oilasko batzuk lurperatzen lagundu ondoren, hegoaldeko Long An eskualdean. Azken asteotan hildako 13 urteko haur baten eta haren amaren kasua ere ikertzen ari dira, gaitza hegaztiek kutsatu ote zieten edo elkarrengandik jaso zuten jakiteko. Izan ere, birusa gizakitik gizakira kutsatu dela ia ziurtzat eman zuen ostiralean Thailandiako Osasun Ministerioak. Osasunerako Mundu Erakundeak (OME) ikerketa egingo du Kanputxeako herri batean, Soc Khot 25 urteko herritarraren heriotza ikertzeko. Hegaztien gripea zuela baieztatzen bada, gaitzak hildako lehenengo kanputxearra izango litzateke. Vietnamen hegoaldeko erietxe batean zendu zen Khot igandean, bere herrian, Kanputxean, oilaskoak hiltzen jardun ondoren. Emakumearen neba bat hil zen duela gutxi, arnasketa arazoekin. Kanputxeak debekatua du hegaztien gripe kasuak izan dituzten Asia hegoaldeko hamar herrialdetako abereak inportatzea. Edonola ere, ez dituzte oilasko haragia eta bestelako produktuak azoketatik kendu oraindik. Gaitza azaltzen Zer da hegaztien gripea? Birus batek batez ere oilaskoei eta bestelako abereei eragiten dien gaitza da. Birusaren 15 aldaera ezagutzen dira. Arriskutsuena N5N1 aldaera da. Oso erraz zabaltzen da espezie bereko animalien artean. Horrez gain, mutatzeko erraztasun handia dauka. Txerrietara igaro zen lehenbizi, eta, gero, gizakietara. Arnasa hartzeko arazo handiak eragiten ditu. H5N1 ohiko gripearekin nahasten bada, gizakien artean gaitza azkarrago zabaltzeko arriskua dago. Hilgarria da, kasu gehienetan. Sintomak gripe arruntaren berdinak dira: sukarra, eztula eta arnasa hartzeko arazoak, besteak beste. Gaixoek konjuntibitisa ere izan dezakete. Zergatik daude adituak horren kezkatuta? Gripe izurrite hilgarriak noizbehinka gertatzen dira, eta aspaldi ez da halakorik egon. Joan zen mendean hiru gertatu ziren. Lehena, 1918an. Gripe espainiarra deitu zioten eta 50 milioi pertsona hil zituen mundu osoan. Bigarrena 1957an izan zen eta milioi bat hil zituen. Azkenak batez ere Hong Kongi eraso zion 1968an, eta milioi bat pertsona hil zituen. Non has daiteke? Adituak Asia Hegoaldera begira daude. Kutsaturiko 44 pertsona hil ziren iaz. Hasieran, soilik hegaztietatik gertu bizi edo lan egindako jendeari eraso die birusak (nekazariak edo oilasko saltzaileei, esaterako). Milioika abere sarraskituta lortu dute zabalkuntza mugatzea. Orain, ordea, gizakitik gizakira kutsatu dela uste dute adituek. Ba al dago tratamendurik? Oraingoz ez dago txertorik, eta izurritea abiatzen bada, hilabeteak beharko dituzte bat sortzeko. Sintomen aurkako botikak badaude, edonola ere. Birusaren zabalkuntza moteltzeko ahalmena dute. Nolako neurriak hartu dituzte agintariek? Japonia, Herbehereak eta Australia botikak erosten eta biltzen hasi dira. Erresuma Batuko Gobernua egitasmo bat eratzen ari da. Ekitaldi jendetsuak bertan behera uztea eta jendeari etxean geratzeko eskatzea dira proposaturiko neurrietako batzuk.  