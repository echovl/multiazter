Docutec Berdintasuna erdibana Araba, Bizkaia eta Gipuzkoako gazteen ehuneko berrogeita hamabostak erdizka banatzen omen ditu bikotearekin etxeko lanak. ARANTXA URRETABIZKAIA  Araba, Bizkaia eta Gipuzkoako gazteen ehuneko berrogeita hamabostak erdizka banatzen omen ditu bikotearekin etxeko lanak, Jaurlaritzaren azterketa baten arabera. Azterketak ez ditu, puntu honetan, usteak neurtzen, ekintzak baizik. Zer egiten duzu, da galdera, ez zein da zure iritzia. Noski, portzentaia horretatik kanpo gelditzen da etxeko lanak zorioneko tradizioaren arabera banatzen dituen ia beste erdia, baina ia horrek sekulako desberdintasuna gordetzen du. Ehuneko berrogei dira etxeko lanak gehienez emakumeen bizkarrera botatzen dituzten gazteak: minoria, beraz, minoria zabala, baina minoria. Azterketak egia badio, hasia da ahultzen alor pribatuan publikoan onartzen ez dugun jokaera. Azken mendeak finkatu egin zituen munduaren bazter honetan emakumeen eskubide publikoak. Hor, jendaurrean, ez da diskriminazioa onartzen, oraindik ere gertatzen bada ere. Horixe da hitz handien eta esaldi borobilen esparrua, hor jaiotzen dira gero pankartetan irakurriko ditugun leloak, jendaurrean defendituko ditugun ideiak. Hesia, benetako harresi sendoa, alor pribatuan dago, enpresetan, etxeetan, koadriletan, festetan. Esan ziguten eta esaten digute benetako berdintasuna aspaldi lortu zela eta oraingo protestak kasketak direla, sustrairik gabeko landareak. Kontsolagarria da jakitea gazteen artean ehuneko laurogeiak baino gehiagok ematen diola garrantzia gizon eta emakumeen arteko berdintasunari eta ez duela kontua lortutzat ematen. Ia ehuneko laurogeita hamarrak pentsatzen du berdintasuna helburu bat dela, oraindik urrun dagoen zerbait.