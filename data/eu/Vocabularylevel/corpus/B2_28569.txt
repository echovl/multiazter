Docutec Unibertsitario maitagarriak Psikologo lana egin dugu Euskal Herriko campusetan, eta unibertsitarioak nolakoak diren aztertu dugu. Hemen dituzue gure campusetako ikaslerik maitagarrienak. Sparring-a Ez digu inork ziria sartuko. Unibertsitate guztietako klaseetan, bada etengabe irakasleen atzetik dabilen, norbait: irakaslearen aurrean eseri ohi da, irakaslearen gustuko galderak egiten ditu, bulegoz bulego ibiltzen da "zalantzak" argitzeko asmoz, nota onak lortzen ditu, gorago egin nahi du beti... Esan bezala, ez digu inork ziria sartuko: unibertsitario mota hau oso gorrotagarria da, baina, hala ere, gorrotagarria bezain beharrezkoa da. Noren kontra bideratuko dute, bestela, gainerako ikasleek euren haserrea? Sparringarena egiten du, beraz. Unibertsitario lover-a Unibertsitatean ligatzen ez baduzu, pikutara hitzaldi sorta, eztabaida interesgarri eta agiri guztiak! Ez dezagun gure burua engainatu: unibertsitate garaiko porrot handiena, dudarik gabe, ez ligatzea da. Gai honetan, ikaragarrizko kontraesana dago, hala ere, jende gehien-gehiena porrot egindakoen multzoan dago eta. Kontraesanak kontraesan, ukaezina da unibertsitatea benetako gozamena dela ligatzearen profesional urrientzat; liburutegia da beraien gotorlekua. Parrandazalea General Motors-ek ezagutuko balu, bi alditan pentsatu gabe fitxatuko luke unibertsitario parrandazalea, enpresan kudeaketa lanak egin ditzan. Izan ere, hori da hori antolaketarako gaitasuna! Etxebizitza bat lortu; lagunak, ezagunak eta etsaiak gonbidatu; edari motak erabaki, kopuruak kalkulatu eta erosketak egin; musika aukeratu... Ez da batere erraza klase arteko hamar minutuko atsedenalditxoan sekulako festa antolatzea! Ez hori bakarrik: unibertsitario parrandazalea langile nekaezina dugu. Hau da, honelako "ekimen" bat burutu eta hurrengo egunean, eta bertan parte hartutako guztiak leher eginda daudela, gure protagonista lanean ari' da buru-belarri berriro ere beste bat antolatzeko. Horregatik, ez da harritzekoa unibertsitario mota hau, ikasketak behin amaituta, ardura handiko postuetan ikustea. Gure alternatiboa Denen laguna. Jatorra, atsegina eta barregarria. Ez da Lodosakoa, baina Euskal Herriko piper egilerik, handiena da. Oso maitagarria. Dena den, beste ezaugarri nagusi bat du: alternatiboa. Alternatiboa janzkeran. Alternatiboa ideietan. Alternatiboa bizimoduan. Eta, jende gehienak janzkerari erreparatzen ez diola eta edozein gauza janzten duela uste duen arren, berak ez du ehun eurotik beherako arroparik erosten. Klasean eta edozein eztabaidatan ikuspunturik kritikoena defendatzen duen arren, sekula ez duzu inongo gizarte mugimendu edo ekimenetan lanean ikusiko. Eta campuseko pertsonarik independenteena dirudien arren, ez du gurasoen altzotik ateratzeko asmorik. Enpresaburu gupidagabea izan ohi dira ikasketak amaituta. Horixe: alternatibaren alternatiba. Altxorarren babeslea Behin, txikitan, litxarreria boltsa bat eraman zuen ikastolara; klaseko lagunei eskaini egin zien eta ikaskideek, noski, dena hartu zuten, bera ezer gabe utzita. Gertaera hark bizitza ikusteko beste era bat ekarri zion. Unibertsitateko klasekideak ez dira bere klasekide: lapurrak dira, piratak, etsaiak... Eta, badakizue, etsaien aurka, defendatu beharra dago! Baina, zer defendatu behar du? Altxorrik preziatuena: apunteak. Ondoan esertzen diren ikasleek erotuta dagoela uste dute. Izan ere, diotenez, zeinu arraroetan oinarritutako hizkuntza erabiltzen du apunteak jasotzeko. Bere kode sekretua! Txuletagilea Nolakoa izango litzateke unibertsitatea, azterketa guztietan, ondokoari kopiatu, txuletak atera, galderak aldez aurretik eskuratu... nahian dabilen jende hori gabe? Oso aspergarria, bai ikasleentzat, baita irakasleentzat ere. "Lortuko al du azterketa gainditzea?", "zein trikimailu erabiliko du oraingoan?". Pertsona azkarra izaten da iruzurgilea. Baita zoriontsua ere: azterketa gainditzen ez duenean ez du halako fustrazio handirik, baina helburua lortzen duenean... hori poza! Ildo honetatik, unibertsitario hauek zaletasuna lanbide bihurtu ohi dute (zein pagotxa!): fotokopia denda jarri ohi dute campusetik gertu.      