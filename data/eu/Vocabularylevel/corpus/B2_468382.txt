Docutec Heste suminkorra Heste suminkorraren sindromea esaten zaio heste meharreko nahiz heste lodiko mugimenduen gehitze espontaneo eta anormalari. Normalean, heste-higikortasunaren gorakada hori estres emozionalari lotuta gertatzen da. Beste izen batzuekin ere ezagutzen da sindromea: kolon espastikoa, kolon suminkorra edo hestearen gaixotasun funtzionala. Zeintzuk dira sindromearen datu epidemiologikoak? Arazo digestiboak direla-eta egindako kontsulten erdia baino gehiago, gaixotasun honek eragindakoak dira. Bi aldiz gehiago agertzen da emakumeetan gizonezko, adoleszente eta heldu gazteetan baino, eta oso gutxitan azaltzen da 50 urtetik gora. Sindromearen agerpena bultza dezaketen faktoreen artean hondakin gutxiko jan-neurria, estres emozionala, hesteetako somatizazioa eta libragarrien erabilera aipatu izan dira. Populazio orokorraren % 10-20k sindrome honekin lotu daitezkeen sintomak izan ohi ditu, baina horietatik oso gutxi dira tratamendu bila hasten direnak. Zergatik gertatzen da? Trastorno "funtzional onairea" da, izan ere hesteetako higikortasuna (heste lodiko nahiz heste meharreko mugimenduak) nahasten den arren, ez baita heste-egituretan inolako alteraziorik ikusten. Horregatik ez da ongi ezagutzen sindromearen arrazoia. Argi dagoen gauza bakarra da hesteetako muskuluen funtzioan jarduera ez dela normala, eta horrek nahigabeko mugimenduen alterazioa dakarrela. Gaur egun uste denez, gaixotasuna hestearen gehiegizko erantzun batek sortua da, gasak edo janaria bezalako estimuluen aurrean hesteetako uzkurdurak edo espasmoak gertatzen direnean. Dena den, garunaren ekintzak zuzendu edo eragiten du erantzun anormal hori, lehen aipatutako faktore bultzatzaileak (hondakin gutxiko jan-neurria, libragarrien erabilera edo estres emozionala) agertzen direnean. Trastorno digestibo hau faktore psikologikoekin lotu izan da: asaldu emozionalak, estres kronikoa, depresioa, neurosia nahiz antsietatea, eta egoera berrietara egokitu edo moldatzeko zailtasuna. Horietako egoeraren bat azaltzen denean, sintomak areagotu egiten dira. Zein dira sintomarik nabarmenenak? Mina eta hesteetako libratzeko azturaren nahasteak dira sintoma garrantzitsuenak. Mina koliko modukoa izan ohi da, edo baita abdomenaren behealdean kokatutako sabelminak, eta horrekin batera sabeleko distentsioa (astuntasun-sentsazioa, sabelaren tamaina handitu egin izan balitz bezala), flatulentzia edo haize-mina. Heste-mugimenduak, sabel-husteak edo haizeak botatzeak mina gutxitzen dute, eta sabeleko pareten gainean ur beroaren poltsak jartzeak ere mina arintzen du. Hesteetako azturaren nahasteak izan daitezke beherakoak, idorreria edo baita aurreko biak txandaka agertzea ere. Sintoma horiekin batera eginkarien kontsistentzia ere aldatu egin daiteke (bigunak edo baita harri-koskorren modukoak izateraino ere), mukia agertu obramenduan, eta kakalarri-sentsazioa edo hestea ez dela erabat hustu uste izatea. Sintoma horiek guztiek okerrera egiten dute janariak kontsumitzerakoan. Koadroa, hala ere, intermitentea da, alegia badira sintomarik gabeko txanda edo aldiak ere. Badira beste zeinu eta sintoma batzuk, zuzenean sindromeak sortuak ez izan arren, harekin batera agertzen direnak: erraz nekatzea, bihotzerrea, bizkarreko mina, insomnioa, ezinegona, goragaleak, indigestioa, korrokak eta apetitu-galera. Hesteetako libratzeko azturen aldaketak 10 egun baino gehiago irauten badute, medikuarengana joatea komeni da, horrek tratamendu egokia jar dezan. Diagnostikoa nola egiten da? Lehenik eta behin, diagnostikoa ziurtatzeko antzeko sintomak eragin ditzaketen bestelako gaixotasun digestiboak baztertu behar dira. Azterketa fisikoak eta egindako proba guztiek (ondesteko ukipenak, errektoskopiak, kolonoskopiak, laborategiko analisiek edo eginkarien probek) ez dute inolako anomaliarik erakutsiko. Diagnostiko diferentzialak hestea erasan dezaketen prozesu asko eta oso diferenteak hartzen ditu bere baitan. Horregatik, nahiz eta medikuak hasiera-hasieratik heste suminkorraren sindromea izan daitekeela susmatu, hori ez da eragozpen izango bestelako gaixotasun interkurrente posible guztiak aztertu eta baztertzeko. Eta tratamendu bezala zer? Tratamenduaren helburua sintomak arintzea da, heste suminkorraren sindromea ez baita sendatzen. Hala ere, ez dago luzarora koloneko gaixotasun larriagoak izateko inolako arrisku gehigarririk gaixo hauentzat. Jan-neurrian aldaketak egitea lagungarri izan daiteke zenbait pazienterentzat, baina ez dago guztiei ondo doakien dieta jakin bat. Zuntz askoko dieta, ariketa fisiko erregularra eta estres emozionala gutxitzeko bestelako neurriak hartzea dira neurririk praktikoenak, eta zenbait kasutan espasmoen kontrako botikak erabili beharko dira. Urdail-hesteetako estimulatzaileak baztertzea (kafeina duten edariak, esaterako) mesedegarria izango da. Medikuak gaixotasuna zertan datzan argi eta garbi azaltzen dionean pazienteari, prozesuak nabarmen egiten du hobera: faktore estresagarrien eta arazo emozionalen arteko harremana eta lotura zehaztu ahala, alternatiba psikoterapeutiko desberdinen bidez tratatu edo maneiatu ahal izango dira horiek guztiak. Zein janarik okerragotzen dituzten sintomak ere ikertu eta erabaki beharko da, horrelakoak jan-neurritik erabat baztertzeko. Bestetik, zuntz askoko dietak laguntzen ez badu, edo haize asko sorrarazten baditu, zuntzaren osagarri diren produktu "artifizialak" erabil daitezke, elikadura bidez ahoratu ohi dugun zuntz naturalaren ordez. Nolakoa da pronostikoa? Kolon suminkorraren gaitzak bizitza osoa iraun dezake, baina sarritan sintomek hobera egiten dute edo arindu egiten dira tratamendua martxan dagoen bitartean. Ze konplikazio ager daitezke? Deshidratazioa, desnutrizioa eta depresioa dira aipatzeko modukoak. Jabier Agirre, UZEI