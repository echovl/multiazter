Docutec Aluminiozko olatuak Errioxako lurren gainean Biasterin upeltegi guztiz modernoak egiten ari dira. Diseinu bereziko eraikuntza horien inguruko berria azaltzen digu albiste honek. LUIS KARLOS GARCIA /Santiago Calatravak Biasterin egindako Ysios upelategi berria bisitatu dute eskualdeko bizilagunek New Yorkeko arte adituen nolabaiteko itxura hartuz doaz pixkanaka Errioxako herritar alaitsuak. Gehryk Eltziegon (Araba) aurreikusitako upelategia oraindik maketa bada ere, aurki jarriko da abian Merciersek Biasterin (Araba) moldatutako tunelen antzeko bodega xelebrea, eta, horretatik ez oso urrunera, Santiago Calatravak Bodegas y Bebidas enpresarentzat egindakoa bisitatu zuten atzo Biasteriko bizilagunek, datozen egunetan egingo den inaugurazio ofizialaren aurretiko pribilegioan. Egileak deskribatu eta errioxarrek beraiek baieztatu dutenez gero, «aluminiozko olatuak» egin ditu arkitekto valentziarrak eskualdeko lur emankor gorrien gainean, itsasotik berrehun kilometrora egonik ere; beste zenbaitek, ordea, «duna metalikoekin» parekatzea nahiago dute. Nolanahi ere, uhinez betetako estalkia da upelategiaren berezkotasunik nabarmenena, eta koadroaren erreferentzi-gunetzat, Kantauri mendikate saihestezina. «Polita da bodega eta ingurunean dezente ondo egokiturik dagoela onartu behar da, baina Merciersenak badu ukitu berezia...», uste du Oskar Bañuelos Errioxako bizilagunak. Bere iritziz, gainera, Calatravak «aise ezagutzeko moduko estiloa» dauka, «Biasteriko obran Bilboko zubian edo Loiuko terminal berrian topatu daitekeen zeozer dago eta». Upelategi biziduna, atzo bezala, haizeak gogor jotzen badu Kantauriko mendiak dira, hain zuzen, eskualdeko mahastien babeslekurik gogoenak iparraldeko haizeak gogor jotzen duelarik. Atzo, haizeak astintzen duen egunetan gertatzen den bezalaxe, halako eraldaketa sufritu zuen Calatravaren obrak: haize-boladek, makina bat zarata ez ezik, bizia ere eman behar ziotela eman zuen une batez. Upelategiak Ysios du izena. «Isis jainkosa egiptoarraren izenetik datorkio. Isisek mahatsak ardo bihurtu arteko prozesuaren zaindaria zen», azaldu du Bodegas y Bebidas enpresako prentsa zerbitzuak. Ysios ia berrehun metro da luze (72.000 metro koadrokoa da eremu osoa), milioi bat kilo mahats ekoizteko gauza da, azkeneko bi uztetako aleak bildu ditu, eta, diotenez, 12 milioi eurotik gorako inbertsioa izan da. Hori bai, aurki hasiko dira gastua berreskuratzen, upelategia bisitatzeko sarrera hiru eurokoa izango baita. Biharko turismo-gorakadaren Errioxak badu, beraz, beste arretagune bat. «Upelategien eraikuntza edo zabalkunde prozesuak alferrik galdu ohi ditu inguruak... harik eta azken urteak arte», zioen Gaspar Aragon arkitektoak, eskualdeko aldaketa ezaugarritzeko. Errioxa berria margotuz doa egunik egun Calatrava eta gainerantzekoen eskutik, Kantauri mendikatea zerumugan dela.      