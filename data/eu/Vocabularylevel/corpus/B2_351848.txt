Docutec Abuztuko tristura Astebete eskas falta da, baina dagoeneko hasia naiz sentitzen abuztuko tristura, bakardadea, isolamendua. Sistemarentzat fribolitatearen hilabetea den honek, ezerk bezala eramaten nau sakonera (begiratzera). Tabernak desertu bilakatuko dira, auzoko okindegia (egunerokotasunaren zutabe sendoenetakoa) itxiko dute, azokan ilarak desagertuko dira. Kioskoetan, gainera, bildumen ordez txankletak eskainiko dituzte, eta kremak oparituko, eguzkitarako betaurrekoak. Lagunek alde egingo dute (zeinek baino zeinek urrutiago) eta ezin diozu galderari iskin egin: ez ote dute nahiago nirekin gelditu? Egia intimoa zein den badakizu, nahiz eta azalpenak, nahiz eta. Munduaren parte txiki batek oporrak hartzen ditu, eta pentsatzen du mundu osoa oporretan dela, pentsatzen du mundu osoan hondartzak eta beroak daudela. Ez dakit nork esandakoaz oroitzen zara: «Ez naiz fio egunero, aldez aurretik, adostutako orrialde kopuruarekin irteten den berripaperaz», Vinokuroven positiboa izan albiste edo izozmendien lurmentzea. Susmoa duzu egunkarietako agintariek frexkotasuna bilatzen dutela abuztuko aleetarako. Eta irailean berriro itzuliko direla munduaren berri ematera, larritasuneraino puztutako goiburuekin, sinetsita guk haiengan sinesten duguna. Abuztua, guztiontzat, bizitzaren fartsa aurrera eraman ahal izateko atsedenaldia dela ohartuta ez bageunde bezala.