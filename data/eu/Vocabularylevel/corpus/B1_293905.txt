Docutec Pedro Almodóvar-en Volver Pedro Almodovarrek duen narratzeko era indartsua sartu da gugan, aspaldi sartu zela esan beharko genuke. Oso iaioa da istorioak kontatzen, baina horrez gain, gero eta trebeagoa da egiten duen lana saltzen. Bi trebetasun hauek oso lotuta daude bere izaerarekin. Mantxako zuzendari honek pelikula bat proposatzen duen orotan, bai zinegileok bai ikusleok badakigu pelikula nola egiten ari den, eta estreinaldia noiz iritsiko izaten gaitu, ezinegonean. Estreinaldi arranditsuak izaten dira, glamour berezi batez inguratuak. Ez da Hollywood-eko sofistikazioa, gehiago dirudi lagun-koadrila baten buila-festa. Azkenaldian nahikoa sarri egiten ditu filmak, eta estreinaldi bakoitzera samaldan joaten zaizkio ikusleak. Aldeak daude filmetik filmera, badaudenez. Bere proposamenak bitxiak dira, eta horrek hasieran kitzikatu egiten du jendea, arriskatu egiten duelako, proposamen dibertigarriak direlako. Baina hasierako txinparta horrek bere indarra galtzen duenean, zapore gazi-geza geratzen da. Une batzuetan hunkitu egiten gaitu, baina bada aldi berean narrazioan zerbait artifiziala, nolabaiteko arinkeria, ahuldadea... Baina, "Volver" azkenaldian egin duen lanik ederrenetakoa da. Pertsonaiek, emakumeek hobe esanda, aurrez aurre begiratzen diote heriotzari. Pertsonai hauek Almodovarren txikitako lurraldekoak dira, Mantxakoak. Biziak eta hilak armonian dabiltza, arrazoi bategatik edo bestegatik desagertzea (ez hiltzea) erabaki dutenak batetik eta betiko joan direnak bestetik. Badirudi Almodovar beti antzeko arazoekin dabilela itzulinguruka, betiko galderekin, bere pertsonaiek ez dutela ezusterik ematen, eta egoerak aurreikusteko modukoak direla, narraziorako darabiltzan trikimailuak berberak direla beti, musika, enkuadreak, koloreek badutela zerbait ezagunaren arrastoa...Horrek zer esan nahi du: horrelakoa dela Almodovarren zinea egiteko era, ala era hori ahitu egin zaiola? Batzuetan, "La mala educación"en kasu, badirudi antzeman egiten zaiola betikotasun hori, eta beste batzuetan berriz, hain indartsua baita bere proposamena, ezetz dirudi, eta ahaztu egiten gara zuzendaritza lanbideaz, Volver pelikulan bezalaxe. Volver-ek badu jakin-minetik, intrigatik, eta hunkitu nau, eta ase. Guztian asmatu du (nahiz eta zine beltzean hain ohikoa den pasio-hilketak oso indar gutxi eduki oraingoan). Almodovarrek bere emakumeak aurkitu ditu, gustura dabil euren artean, eta Almodovarrek berak pertsona gisara hazteko ezinbesteko izan dituen baloreak bilatu ditu emakume hauengan: heriotza bizitzaren parte sentitzea, eta giza balore handiak dauzkan herri bat batzen duen auzo-elkartasuna. Pertsonaia-andana ahaztezina utzi digu Almodovarrek; guztien gainetik Carmen Maura eta Blanca Portillo, eta Lola Dueñas: azken honen lana ez dago distiratsu azaltzeko pentsatua. Hiru hauen azpitik ibili da balio handiegia ematen dioten Penélope Cruz. Tik askotxo dauzka kendu beharrekoak, agian orduan izango du Ana Magnaniren antza. Antz hori errazegi onartzen dio Penéloperi bere lagun Pedrok.