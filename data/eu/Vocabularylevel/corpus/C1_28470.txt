Docutec 2001. urteko liburugintza Urte horretako liburugintzari buruzko azterketa egin duela eta, elkarrizketa honetan gai horren inguruko gogoeta egiten du adituak. ­2001. urteko liburugintzari buruzko azterketa argitaratu duzu egunotan «Jakin»en. Liburugintzako datu negatiboetatik abiatuta euskalgintzari buruzko gogoeta ilunak egin dituzu zure azterketan. Sektorean kezkak sumatu ditut nik, eta nola ez naizen liburuen munduan bakarrik bizi, galdera batzuk egin ditut. Jaitsiera ez da liburugintzan bakarrik sumatzen, Euskalduntze-Alfabetatzean ere jaitsiera izugarria egon da. Euforia saltzen ari gara azken urteotan, baina egoera ez da hain baikorra; euskalgintzak zulo handiak dituela esan liteke. Helduleku batzuk behar ditugu eta askotan ez dugu egoera hain larria denik onartu nahi. Euforia hori gehiago da instituzionala, autodefentsa kutsua du; baina euskalgintzan, oro har, giro arraroa dago, politikan bezalatsu. Sektore baten kontrako erasoen aurrean solidaritate falta handia dago, eta isiltasuna. Sekulako lana egiten du Kontseiluak Euskal Herri osoan, Oinarriak-ek Nafarroan edo EKEk Iparraldean, eta, hala ere, sektoreek ez dute erantzuten behar bezala. Egoera politikoak, horizonte faltak, badu zerikusia horretan, baina nire errezeloa da subentzio-politikak ere ekarri duela txokokeria hori, inor ez mugitze hori. Subentzio-sistema, gainera, produktuari begira antolatuta dago, eta azpiegiturak behar ditugu. Subentzio sistema aldatuko balitz, Eusko Jaurlaritza aldatuko balitz, zer gaitasun dugu aurrera egiteko? Zein geratuko lirateke zutik? Eta hogei urte daramagu horrela. ­Eman iezazkiguzu 2001. urteko liburugintzaz datu batzuk. 2001. urtean 1.488 titulu kontabilizatu ditut, aurreko urtean baino ale batzuk gutxiago, beraz. Tituluak gutxitu arren, edizio agenteak gehitu egin dira. Horrek arrazoi pixka bat ematen die produkzioaren atomizazioaz hitz egiten dutenei. Hala ere, nire zerrendan agertzen diren 242 agente horietatik ia %60k urtean titulu bakarra atera dute. Beste modu batera esanda, hogei titulutik gora atera dituzten argitaletxeak hamaika besterik ez dira (erakunde publikoenak alde batera utzita). Horri ikusten diodan alderdi negatiboa hauxe da: ez dagoela hor liburu politikarik, ez dagoela iraunkortasunik, eta ez dagoela, gehienetan, merkatu zabalera iristeko asmorik ere. Zerrenda horretan goian Elkarlanean dago, hurrengoari alde handia ateratzen diola, gainera, 346 titulurekin. ­Aipatzen duzun lehen itzala hortxe dago: hamaika argitaletxe horien produkzioak behera egin duela. Nik horrela marraztuko nuke egoeraren argazkia: titulu kopurua mantendu egin da, ale batzuk gorabehera, baina euskal edizioari sendotasuna ematen dioten argitaletxeek, beren egitura sendotua eta politika garbia dutenek, behera egin dute, aurreko urteetan baino gutxiago atera dute. Hori ahuldadearen seinale izan daitekeela iruditzen zait. Horri eransten badiogu jaitsiera ez dela gertatu nobedadeetan, baizik berrargitalpenetan, kezkak areagotu egiten dira. ­ Zergatik ematen diozu horrenbesteko garrantzia berrargitalpenari? Liburu berriak argitaratzea oso erraza da. Horrek ez dakar merkatuaren hazkunderik, irakurle kopuru beraren gain botatzen baitira nobedadeak. ­ Zuk eredu frantsesa eta espainiarra kontrajartzen dituzu eta gurean espainiarrari jarraitzen diogula salatzen duzu. Frantziar edizioen %57 da berrargitalpena. Horrek esan nahi du liburu bakoitzak sekulako bizitza duela eta irakurle berriak irabazteko egiten dute ahalegin hori askotan. Nola egiten duten? Demagun edizio bat egiten dutela azal gogorrarekin, gero liburu bera poltsiko-liburuan ateratzen dute, merkeago ateratzen dute ondoren, eta liburu-kluben bidez banatzen dute, azkenik. Testu berari lau bizialdi ematen dizkiote. Espainian berrargitalpenen kopurua %25ekoa da. Gure ehunekoa ere %27koa da, oso urria. Nik ez nion lehen aldagai horri garrantzi berezirik ematen, baina azken urteotan ohartzen ari naiz berrargitalpenen kontu hau giltzarria dela. Gurean berrargitalpenaren zati nagusia irakaskuntzarena dela kontuan izanik, testuliburua kenduz gero, berrargitalpenen kopurua erabat urritzen da. Sektoretik eta erakundeetatik merkatu berriak bilatzen saiatu behar lukete, kanpainak-eta eginez. Hori egin beharrean, makinaria martxan edukitzearekin konformatzen dira, titulu berriak kalean jarriz eta errota martxan edukiz. Liburu berri batek bere burua ordaintzea, Eusko Jaurlaritzak 300 erosten dituela, ez da zaila. Hurrengo pausoa da zailagoa.