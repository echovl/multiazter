Docutec Amazigh-euskaldun bat Hizkuntza da herri baten nortasuna osatzen duten oinarrietako bat. Sortzetik beretik, gizatalde bakoitzak kideen arteko komunikazioa eratzen du, kideek adosturiko arau batzuei jarraitzen dien ikur multzo baten bidez. Ikur multzo horri hizkuntza esaten diogu. Hizkuntza da pertsonen nortasun agiria. Hau argi eta garbi ikusten da aldamenean gureak ez diren gizataldeetako pertsonak ditugunean, beste komunikazio bide batzuk erabiltzen dituztenak. Hizkuntzaren bitartez, besteak beste, ideiak, iritziak eta sentimenduak transmititzen dira, baita pertsonen arteko harremanak bideratu ere. Hortaz, oso argi dut hizkuntza ondasun komun zoragarria dela, gauza ederrak egitea ahalbidetzen baitu: transmititzea, elkar ulertzea, partekatzea, elkarrekin bizitzea... Herri oso baten ondasun komuna da, aberatsena zein pobreena, osasuntsuena zein gaixoena. Buruan honelako ideia finkoak nituela heldu nintzen Euskal Herrira 2002ko irailean, eta Bilbon jarri nintzen bizitzen euskal gizataldekoen artean. Jakina, herri hau ezagutzeko sentitu nuen beharrak eta beraren jendeak, historiak, portaerak, izaerak eta adeitasunak, berehala, hilabetearen buruan, zera erabakiarazi zidaten: Euskara, herri honek darabilen komunikazio bidea, ikasteko izena ematea. Hori, niretzat, ez da horren erraza izan, oztopo egiten zidan errealitate bat topatu nuelako. Izan ere, Bilbo osoko irakaskuntza zentroetatik pasatu nintzen, harik eta, sartu nintzenetik, konfiantza eman zidan erakundea aurkitu nuen arte: euskaltegia. Erakunde horretako langileen ongietorriak eta animoak neure bigarren etxean sentitzen lagundu zidaten. Euren kemenak eta berotasunak neure hizkuntza eta kultura gogorarazi zizkidaten, eta lehen unetik sumatu nuen zein antzekoak diren bi hizkuntzek bizi dituzten egoerak. «Hizkuntzaren sustapena», «eskubide linguistikoak», «hizkuntz gaitasuna»... Horrelako hitzek, bitxia izanik ere, neure hizkuntza eta kultura oroitarazi zizkidaten, nire jaioterrian aspaldi hasi zirelako horrelako kontzeptuak erabiltzen. Egoera berdina pairatzen duen Ipar Afrikako Amazigh hizkuntzaz (berberea) ari naiz. Hortaz, euskaldunen artean bizitzea erabaki nuenean, zoriak ez zuen zerikusirik izan, han, gure Ipar Afrikan, argitaratu ahala ezagutzen eta interesez jarraitzen baititugu euskara eta amazigh hizkuntza erlazionatzen dituzten teoriak. Bene-benetan, gauzak puztu barik, bai ikasten hasi nintzenean bai bertan eman ditudan urteotan topatu dudan giroak eta euskaldunengandik jaso dudan tratuak garbi utzi didate nire herriak eta bizi naizeneko honek giza balio asko dituztela komunean. Ziur nago, erabat ziur, gako bat izan dela sentimendu horiek nirekin partekatzeko eta, vasconum lurretan zein euskaldunen artean egonda, hainbat gauza ikusi eta nabaritzeko. Gako magiko hori herri honen hizkuntza da: euskara. Hau irakurriko duten askok gehiegikerietan ari naizela pentsatuko dute. Baina nik aitortzen dizuet euskara ikasteko egindako ahaleginak aukera anitz eman didala herri honen kide sentitzeko. Aukera eman dit gune magiko batean sartu eta berau partekatzeko: familia euskaldun baten gunea. Botxo-an bertan: Bilbon, baina baita Busturian eta Euskal Herriko gainontzeko herrietan ere. Ez dizuet eskatu nahi esperimentalistak izan zaitezten, edo baserri batera joan zaitezten bertako familia euskaldunean euskaraz aritzera. Soilik adierazi nahi dizuet euskara ikastea giltza dela, eta giltza horrek ateak zabalduko dizkizuela bizitzak eskaintzen dizuen beste aukera batez gozatzeko. Euskara ikastea ez da idazle edo bertso aditu bihurtzea. Jendearekin hobeto komunikatzen saiatzea da, haren hizkuntzan. Hizkuntza horren bidez, lotura gehiago ezartzen direlako, hobeto ezagutu ahal dugu elkar eta bizikidetza eta bata bestearekiko begirunea lor daitezke. Beste alde batetik, aitortu behar dut Euskal Herriko eguneroko puzzle linguistikoan erreakzio ezberdinak ikusi ditudala, bai bertokoen aldetik, bai atzerritarren aldetik. Inoiz, erreakzio txarrak izan dira. Normala da, eta batzuetan horrelakoak hizkuntzek erabiltzean duten edertasuna miresten ez dutenen bekaizkeriaren ondorio dira. Beste batzuetan, aldiz, begirunea nabaritzen dut, ni bezala daudenek egiten duten esfortzua balioesten duten pertsonengandik. Amaitzeko, azken aitorpena egingo dut: edozein hizkuntza ikasteak eta hizkuntzen edo kulturen artean dauden aldeak dastatzeak izugarrizko sentsazioa eta poza sortzen dituzte. Horrenbestekoak non, aldi bakoitzean, zail egiten baitzait dakizkidan hizkuntzetan hitz egokia topatzea sentsazio horren intentsitatea taxuz adierazteko. Euskara ikasten apur bat ahalegintzea, euskarak berak ordaintzen digu, besarkatu eta euskal herriaren kultura, historia eta nortasuna hobeto ezagutzera gonbidatzen gaitu eta. Gainera, hauexek dira egunik egokienak animatu eta euskaltegi batean izena emateko. Bestelako mundu batera eramango zaituen urrats ausarta litzateke, seguru.