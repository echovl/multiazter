Docutec EUROPA: mitoa eta kondaira Maiatzaren 9an ospatzen da Europar Batasunean Europaren Eguna. Mirandek zioen 'izan zaitez europar on'. Nor da, ordea, europar? Nola sortu zen Europaren ideia? Honi guztiari buruz arituko gara datozen lerro hauetan. Europa hitzak bi esanahi izan ditzake adituentzat: Aurpegi zabala (Eur-ope) edo Sahatsarentzat ona (Eu-rope). Bigarren zentzu honetan, Europa, ur asko dagoen tokia litzateke, hots, nekazaritzarako lur emankorra. Afrikak eta Asiak, eskualde lehor eta basamortu ugari dituzten bezala, Europaren ezaugarria ura litzateke. K. a. VIII. mendean hasi ziren Europaz lehen aldiz mintzatzen, baina Asia eta Europaren bereizketa ez zen bat-batean gertatu. Mendebal kultura Egeo itsasoaren ertzetan jorratu zen. Europaren egitura sozialak Peloponeson, Mazedonian, Kretan eta Asia Txikian bota zituen lehen sustraiak.   MITOA Europa pertsonaia mitologikoa da. Jainkosaren istorioa eta Europa lurraldearena, halere, ezin dira maila berdinean jarri. Garaiko poetek kontatu digutenez, Agenor, Feniziako erregearen alaba, neska ederra zen. Zeusek, zeruetako jaun eta jabeak, laino artetik ikusi zuen Europa itsasertzean jolasean eta neskatxa bereganatzeko gura sortu zitzaion. Zenbait kontalarik dioenez, Zeus liluratuta geratu zen emakumea itsasoan biluzik ikustean. Beste batzuek esaten dute neska abereak zaintzen zebilela. Dena dela, zeruetako jainkoa, zezen-itxuraz mozorroturik eta arkume bat bezain otzan, Europaren etxe ingurura jaitsi omen zen. Hau harrituta geratu omen zen, bere aziendan, ilgoran dagoen ilargiaren tankerako adar-puntak zituen zezen bat aurkitzean. Aberea ez zela erasokorra ikustean, jolasean hasi omen zen berarekin. Neskatxa, loreak eta girnaldak adarretan ipintzeko zezenaren gainera igo omen zen. Zeus maltzurra, une hartan bertan, Europaren jarrera inozoaz oharturik, itsasoan murgildu zen. Feniziako erregearen alabak Kretan amaitu zuen bahituta. Istorio hau ez da Europa lurraldearen errealitatea. Mitoek balio sinbolikoa zuten eta, gehienetan, funtzio hezitzailea. Gizakien pasioez eta ezkutuko grinez gogoetak egiteko mitoak lagungarriak izan ziren. Ez da ahaztu behar, greziarrentzat izadia izpirituen esparrua zela eta hauen nahiak gorabehera anitzei lotuta zeudela.   HISTORIA Egun Europa zer den jakitea ez da batere erraza bere esparrua etengabe ari delako aldatzen. Europa hibridazio baten ondorioa izan da. Zeus, jainko guztiz ahaltsua, bahiketaz eta bortxaketaz baliatu zen Europa ederra bereganatzeko. Alejandro Handia, Karlomagno, Errege Katolikoak, Napoleon eta Hitler ere, esate baterako, Europa menderatzeko bortizkeriaz baliatu ziren. Europa kontinentea, Europa neskatxa bezain ederra izan da. Bertako hirien, basoen eta zelaien aberastasunaz oharturik, mendeetan zehar, buruzagi askok nahi izan dute bertako agintea eskuratu. Europa Ekialdetik Mendebalera eratutako merkatal sareari esker sortu zen eta salerosleen lurraldea izan da. Richard Nisbett irakasleak dio antzinako Greziatik jasotako ondare kulturala dela Europako herrialdeen ezaugarririk nagusiena. Egeo eta Mediterraneo ertzeko hirietan zabaldutako kultura logiko eta arrazionala izan da Europako aurrerapenen oinarri.   ARTEA Artista bat baino gehiago saiatu da, mende ezberdinetan Europaren edertasuna eta bere istorioa artelanetan gauzatzen. Irudirik zaharrena Joniarren zeramikazko edalontzi batean azaltzen da. Selimonteko (Sizilia) tenpluaren metopa batean ere Europaren eta zezenaren irudia dugu. Tiepolok, Veronesek eta Rubensek ere ikertu zuten beraien koadroetan Europaren gaia. XX. mendeko artisten artean Felix Vallottonen 'Europa bahitua' dugu ezagunena. Neska gaztea eta sentsuala da Bernako museoan ikus daitekeena. Eta Bilboko Arte Eder museoan, berriz, Martin de Vos, flandestar pintorearen margo-lana (XVI. mendea) dugu zintzilik motibo berarekin.