Docutec Chefchaouen, Marokoko hiri urdina Chefchaouen, hiri urdina, da Maroko herrialdeko lekurik ederrenetakoa, lasaienetakoa ere bai. Marrakech zalapartatsua, aldiz, hiri gorria da. Kolore hori da eta nagusi hango hormetan. Rabat dotorea da hiri zuria eta Fez antigoalekoa, marroia. Chefchaouen urdinez dago jantzita. Alde zaharreko, Medinako horma, etxe eta ate guztiek kolore hori dute. Urdin berezia da, baina ez oso aspaldikoa. Izan ere, 1930an hasi ziren guztia horrela margotzen. Ordurarte Islamaren kolorea zen nabarmenena, berdea.  Itsasoko mailatik 600 metro gora dago Chefchaouen, Rif mendikatearen bihotzean, Megu mendiko malda berdeetan. Maroko iparralde guztia hartzen du Rif inguruak. Hor gehienbat bereber jendea bizi da. Arabiarrak iritsi baino lehen ere, 700. urtean edo, bertan bizi ziren bereberrak. Mahoma hilberritan, arabiarrek ziztu bizian konkistatu zuten Afrika iparralde osoa, Ekialde Ertaina eta Asiako puska bat. Arabiarrek beren erlijioa, islama, eta hizkuntza, arabiera, inposatu zituzten, baina Maroko eta Algeria aldean bereber hiztun asko dago, Rifen batez ere. Haxix-ekoizle handia delako ere bada ezaguna Rif. Kif esaten zaio bertan haxixari. Batik bat Ketama da ekoizlerik handiena, baina Chefchaouenen ere ez da harritzekoa turistari droga hori eskaintzea. Onena eskaintzari uko egitea da, poliziarekin estutasunik ez izateko. Badirudi kifa edukitzea legala dela, baina berez ez da.  Chefchaouengo bizimodua lasaia da, mendiko herrixka batena. Hotel ttipi eta jatetxez beteta dago, dekorazioan polito asmatu dute, eta toki atseginak dira. Eta merkea da oraindik, turistak ugaritzeak salneurriak garestitu baditu ere. Kontuak kontu, artisau-lan oso ederrak daude, eta ia ezinezkoa da ezer ez erostea: arropa, poltsak, alfonbrak, burusiak, zeramika, zurezko piezak... Eta Chefchaouenen ez bada, baietz Fez edo Marrakechen erori! Chefchaouen mapan Chaouen gisara azalduko zaizu, edo Xauen modura: "Rifeko andaluziarra" ere esaten diote edo "Granada ttipia", bera omen delako Marokoko herririk andaluziarrena. Badu bai, urdinxka izan arren nagusi, Cadizeko edo Malagako mendietako herrixka zuritxoen ukitua. Andaluzia ia osoa arabiarren menpe egon zen bost mendez, eta Granada, 700 urtez. Andaluziar musulmanak 1494an kanporatu zituzten Errege-erregina Katolikoek, Granada berreskuratu berritan. Afrika iparrean barrena sakabanatu ziren andaluziarrok, horietako asko Chefchaouenen. Beraz, ez da harritzekoa Andaluziako airea izatea. Chefchaouengo gizasemeek txilaba tipikoa daramate, eta txano puntaduna darabilte burua eta aurpegia gordetzeko. Musulman erara doaz emakumeak, gehien-gehienak behintzat: tunika zabalak darabiltzate, eta ilea zapi batek estalita. Meskita Handia nabarmentzen da Medina erdian. Minarete bitxia du, oktogonala. Tamalez, ezin du turistak hor sartu, ezta Casablancan ere, Hassan II.aren meskitan. Bai, ordea, Marokoko beste guztietan. Alcazaba gaztelu harresiduna ere ikus daiteke: eskulanak dituen museotxo bat du barruan. Baina, benetan interesgarria zera da, labirinto gisako kale estuetan galtzea Medinan. Leku jakin bat aurkitu nahi baduzu, nekez lortuko duzu. Baina asmo hori gabe bazabiltza, eta beherantz bazoaz, herriko alde berrira iritsiko zara, eta gorantz bazoaz, aldiz, Ras El-Ma ibaiaren sorburura: ibaia iturri batetik ateratzen da haranean beherantz. Bada beste zeregin bat gomendagarria: ur-lurrunean bainatzea hammam batean, hamman ugari ditu eta Chefchaouenek. Publikoak dira bainuak, eta bertakoak hara doaz lasaitzera, eta garbitzera, etxe asko dago eta bainurik gabekoa. Baina emakumeak eta gizasemeak ezin dira elkarrekin egon hammam horietan. Normalean gizonezkoak goizez doaz, eta andrazkoak arratsaldez. Andrazkoak elkarrekin labe inguruan ere biltzen dira. Labeak guztientzako dira, eta auzoko andreak labe horietan ogia erretzera joaten dira, ogia edo hain gozoak diren galleta eztidun eta arbendoldunak erretzera. Chefchaouenera astelehenean bazoaz, edo ostegunean, azoka ikusi behar duzu. Alde berrian izaten da, eta hara doaz Rifeko emakume nekazariak, marra zuri-gorriak dituzten artilezko gona eta lastozko kapela bitxiak jantzi, eta barazki goxoak saltzera. Ikusi nahi badituzu, goizean goiz jaikitzea komeni da, eguerdian erosketak (tea, azukrea eta xaboi pixka bat) egin ondoren, euren herrixketara itzultzen direlako. Ver mapa m¿s grande