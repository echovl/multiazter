Docutec Begietara Ez fidatu inoiz hitz egiterakoan begietara begiratzen ez dizunarekin. Ez badizu begiratzen ez baita ikusi nahi ez zaituelako, zuri hasieran hala iruditu arren. Begirada iheskorra inoiz ez da interes faltak behartua. Alderantziz, interesak bihurtzen du iheskor edonoren begirada. Beste mota bateko interesak, ordea. Berea ezkutatu nahiak. Begietara begiratzen ez dizunak uste du zuk bereetara begiratuz gero erraz irakurriko diozula pentsamendua, segituan antzemango diozula ze asmo duen. Eta instintiboki aldendu egiten ditu begiak. Etengabe. Gora nahiz behera. Albo batera nahiz bestera. Inoiz ez zuzen begietatik begietara. Horrekintxe galtzen du bere burua. Begiak ikusi ezean ez baitiozu pentsamendua begietan irakurrik. Bai, ordea, gauza asko ulertuko, hitzez esanda baino argiago. Aurrez aurre begietara begiratzeko gai ez denak dena esaten du dena ezkutatzen ari den ustetan. Inork ez ikusteko eskuekin begiak estaltzen dituen umeak bezala. Eta ez da fidatzekoa, gehienetan, ez zer ezkutatu asko daukalako. Zer ezkutaturik ez daukala ikus ez dezazun baizik. Honek ez du esan nahi begietara begiratzen dizun guztiarekin fidatu behar duzunik. Begirada masterra egina duen aktore asko dago bazterretan. Barruko negarra begietako irribarrearekin estaltzen ikasi litekeen bezala lortu liteke barruko poza begietako malkoekin ezkutatzea. Zailagoa da lehendabizikoa bigarrena baino. Biak dira posible.