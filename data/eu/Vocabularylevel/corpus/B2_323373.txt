Docutec Ahanzturaren zuloan, haur berriro (1. zatia) Barry Reisberg adituak Alzheimerren gaitza erretrogenesiarekin lotzen du, galeraren bidez berriz ere umetzearekin; ikusmina piztu zuen atzo Altsasun.                                  berria 2006ko urtarrilaren 21a Gaiak ALZHEIMERREN GAITZA. Nafarroan, Altsasun, sona handiko adituak elkartu dira egun hauetan, eritasunari buruz hitz egiteko.                        Arantxa Iraola - DonostiaAlzheimerren gaitza lehen aldiz Alois Alzheimer medikuak deskribatu zuela diote historia-liburuek, eta hori 1906. urtean izan zela. Atzo Altsasun (Nafarroa) Barry Reisberg zientzialariak aditzera eman zuenez, ordea, askoz ere lehenago ere bazen gaitzaren berri. «Grekoen garaian, esaterako. Aristofanesek bere obra batean esan zuen zaharrak berriro ere ume bihurtzen direla». Eta Alzheimerren gaitzaren gakoa horixe da Reisbergen ustez: ume bihurtzea zahartu eta gero. Umeek aurrera egiten duten neurri berean egiten dute atzera Alzheimerra dutenek. Dena galdu arte. Erretrogenesia deitzen zaio kontzeptu horri, eta, Reisenbergek atzo esan zuenez, ezinbestekoa da gaitza behar bezala ulertzeko. Josefina Arregi erietxeko arduradunek antolatutako jardunaldietan mintzatu zen atzo zientzialari ezaguna. Ikusmin handia piztu zuen. Izan ere, aski gizon miretsia da Reisberg, punta-puntako zientzialaria geriatriaren eta psikiatriaren alorrean. Besteak beste, berak bereiziak dira Alzheimerren gaitzaren zazpi faseak, eta oso erabiliak dira mundu osoko zientzialarien artean. Umeak normalean 18 hilabete inguru dituztenean hitz egiten hasten dira, bi eta hiru urterekin komunera joaten, seirekin bakarrik janzten, zazpirekin arropa bakarrik aukeratzen eta hamabirekin beren poltsikoko dirua erabiltzen... Alzheimerra duten pertsonek prozesu hori baina atzekoz aurrera egiten dute: aurrena diru-kontuak kudeatzeko gaitasuna galtzen dute, jantziak aukeratzekoa gero, janztekoa aurrerago, komunera joatekoa segidan, eta hitz egitekoa ja gaitzaren azken fasean... Argi azaldu zuen atzo Reisbergek: «Garapen normalean funtzioak jaso ohi diren prozesua justu kontrako bidetik gertatzen da gaitza duten pertsonen artean». Ume txikiak bezala Ume txikien burmuinak Alzheimerren gaitza duten pertsonen burmuinekin konparatuta ere, parekotasun handiak aurkitu dituztela esan zuen: «Oso antzekoak izaten dira». Adimen-maila ere parekoa izaten da sarritan. Eta, are gehiago, ume txikien artean ohikoak izaten diren zenbait jarrera Alzheimerra oso aurreratuta duten gaixoek ere badituztela azaldu zuen: «Esaterako, hatza jarri eta heldu egiten diote, edo ahoan sartzen dute...». Ume-umetako erreflexuak izaten dira, gaitzaren azken uneetan ere ohikoak. Alzheimerren gaitza duten pertsonek, beraz, umeek adinako zaintza behar dutela esan zuen. «Gaitzaren 6. fasean dagoen gaixo batek, esaterako, 2 eta 5 urte arteko umeek behar duten zaintza behar du. 7. fasean dagoen batek, berriz, 1,5 eta 2 urteko ume txiki baten zaintza». Gaixook umeek ez dituzten hainbat berezitasun ere badituztela gogorarazi zuen, ordea, eta bat nabarmendu zuen gainerakoen artetik Reisbergek: «Pertsona hauek oroitzapenak dituzte; umeek ez». Gaitzaren inguruan gero eta gehiago dakitela esan zuen, baikor. «Ulertzen ari gara zergatik garatzen den gaitza, eta zergatik epe horietan». Egun gaitzak jotako pertsonei, ordea, botikekin ahal den bitartean lagundu eta esperantza bat baino ezin zaiela eskaini esan zuen: «Zaintza. Ondo zaintzen baditugu, gaixo hauek ez dute zertan sufritu». Zaintza egokia eskaintzeko, ordea, gaitza zertan datzan ondo ulertu behar dela esan zuen. «Prozesua ulertzen badugu, gaixoek bizitzaz disfrutatzen jarrai dezakete». Tratatzen dituen gaixoen argazkiak jarri zituen Reisbergek atzo Altsasun esaten ari zena esplikatzeko. Andreak eta gizonak erakutsi zituen. Zimur-zimur denak, gaixoak gehienak. Panpinekin jolasten bat, hitzik ezin eta irriz bestea, margolanak egiten hurrena... Bakoitzari bere mailako lanak eta egitekoak eman behar zaizkiola esan zuen. Sarritan gaixoek izaten dituzten portaera-arazoak ezer egin gabe bazter utzita egoteak ekartzen dituela uste du. «Umeak ezer ere egin gabe badaude, oldarkor eta aztoratuta jartzen dira askotan, ezta? Ba Alzheimerren gaitza dutenekin berdin gertatzen da». Ume direla defendatu baitzuen atzo Reisenbergek. Zahartu eta gero, ume.