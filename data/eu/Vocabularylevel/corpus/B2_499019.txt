Docutec Haimar Zubeldia: Etorkizuna eskuetan duen euskal txirrindularia 1/3 Haimar Zubeldiak 4 urte zituenean ikasi zuen bizikletan, baina ia 7 urterekin hasi zen auzoko lasterketetan parte hartzen. Ordutik hona, txirrindularitzan urrats handiak eman ditu. ARRITXU IRIBAR.- Ez al da hala, Haimar?HAIMAR ZUBELDIA.- Hala da, bai. Oraindik ez dut erabat ahaztu. Minik eta ez daukat, baina oraindik ere errehabilitazioan nabil. Baina, normal ari naiz entrenatzen eta ez dit inongo arazorik ematen. ARRITXU IRIBAR.- Hala ere, profesionalok ez zarete inorentzat eredu, sendagileak esan lasai-lasai egoteko eta sendagilearen esanaren gainetik, kasurik egin gabe, errepidera.H.Z.- Badakizu, sendagileak ere beti bere aldera egiten du, segurtasunari begiratzen dio, eta, profesionala izanda, guk badakigu ahalik eta azkarren bueltatu behar dugula errepidera. Operatu ere horregatik egin nintzen, azkarrago konpontzeko arazoa. Ez dut inongo eragozpenik izan buelta hori aurreratzeagatik. A.I.- Esan daiteke zu ia-ia oinez hasi zinenetik bizikleta gainean zaitugula, oso-oso txikitan hasi zinen bizikletan.H.Z.- Bai, etxean aita geneukan afizionatua edo zikloturista ibiltzen zena eta, behin lehenengo bizikleta edukita, Usurbilgo eskolan hasi ginen eta betidanik ibili naiz bizikletan. Gero bizikletarekin ere beste kirol batzuk konpartitu ditut, bai saskibaloia eta bai pilota, baina azkenean txirrindularitzarekin geratu nintzen. A.I.- Gogoan al duzu lehenengo lasterketa?H.Z.- Lehenengo lasterketa sei urterekin edo korritu nuela uste dut, Usurbilgo Kalezaharreko festetan. Usurbilgo auzo guztietan festetan lasterketak egiten ziren eta han hasi nintzen. A.I.- Hala ere, lizentzia atera eta lehenengo garaipenak ziklo-kros mundutik heldu zitzaizkizun. Jende gehienak ez baldin badaki ere, gogoraraziko diegu Haimarrek ziklo-krosa, pista, errepidea... denetik egin duela.H.Z.- Bai, niri bizikletarekin lotuta dagoen guztia gustatzen zait. Usurbilgo eskolan neguan ohitura ziklo-krosa egiteko zegoen. Pistarena berriz... Pistako tenporada karreterakoarekin bat dator eta gogoratzen naiz Iñaki Aranguren zela orduan selekzionatzaile, eta hark deitu zigula proba batzuk egiteko. Bai, egin ditugu sartu-irten batzuk. A.I.- Agian, horrek, denetik probatu izanak, lotura du orain hain erabateko txirrindularia izateko?H.Z.- Bai, nik uste dut alde guztietan ikasten dela zerbait, ziklo-krosean, bai eguraldi txarrarekin, neguan... gogortu edo egiten zarela uste dut, eta gero teknika aldetik ere ikasten da zertxobait. Eta pistak ere erakusten du zerbait, bai esprintetarako orduan edo arintasuna hartzerakoan. A.I.- Garaipen asko lortutakoa zara, beti ondo ibili den txirrindularia, esango genuke. Zeure bizitzan noiz hasi zinen pentsatzen posible zela profesionaletara ailegatzea?H.Z.- Hasiera-hasieratik hori zen nire ametsa: profesionala izatea. Baina, azkeneko afizionatu urtera arte ez nintzen horretan pentsatzen hasi. Gogoratzen naiz beti nire ondoan eduki dudan Xabier Carbayedak nola komentatu zidan behin berarekin kotxean nindoala, hurrengo urtean profesionala izan nintekeela eta nik broma moduan hartu nuela. Baina, handik aurrera bai hasi nintzela pixka bat pentsatzen. A.I.- Zer egin behar da profesionaletara ailegatzeko?H.Z.- Nire ustez ez dago formularik. Lehenik eta behin bizikletan gustura ibili behar duzu, gustatzen zaizulako, eta gero bai pixka bat sakrifikatu behar. Badakigu 18-20 urte bitartean gustuko gauza asko daudela eta agian gauza batzuk aparte utzi behar dituzula eta saiatu. Hala eta guztiz ere, agian zaila duzu pasatzea. A.I.- Sakrifikatu behar izan dituzun gauzen artean zer da gehien kostatu zaizuna?H.Z.- Ez dakit, horrela esateko... Garai batzuetan, hor bada edade txoro bat edo esaten dena, bai lagunekin parrandak eta, gustura joango zinatekeena eta ez dituzunak egin. Baina, nik orain, pasata... Ez naiz oso zalea izan eta niri uste dut ez zaidala hainbeste kostatu. Ni bizikletan beti gustura ibili naiz eta beti esan dut nire zaletasuna azkenean lan bihurtu zela. A.I.- Zutaz esan ohi da handia izango zarela, eta horrek arriskua darama. Zuk hori oso ondo irentsi izan duzu. Dena den, oso lasai ari zara bideratzen zeure ibilia, urratsez urrats, beti urrats bat aurrera eta gora baina lasai, gauzak ondo eginez.H.Z.- Agian horrela ematen du. Nik dena ahal dudan ondoen egiten dut eta uste dut inguruak ere asko laguntzen duela. Adibidez, beti hor izan dut gazte-gaztetatik Xabier Carbayeda eta nire ekipoan ere hor da masajista. Eta gero gurasoek ere beti lagundu didate kirol honetan segitzen. Pixka bat dena elkartuta. Horrela tokatu da. A.I.- Euskaltel Euskadiko txirrindularia zaitugu, Haimar. 98an zu taldera ailegatu zinenetik zenbat aldatu diren gauzak taldean!H.Z.- Bai, eta batik bat 98an. Ez nire iritsieragatik, baizik eta Euskaltel sartu zelako. Ordura arte Euskadi izenarekin korritzen zuten. Euskaltel sartuz geroztik, taldea aldatzen hasi zen. Euskaltelen sarrerak korredoreei lasaitasuna eman zien eta ondorioz, taldeak, dudarik gabe, goraka egin du lau urte hauetan. A.I.- Euskaltel Euskadi, hasiera batean Euskadi, txirrindularientzat tranpolin bat zen, afizionatuetatik profesionaletarako bide hori egiten lagunduz, agian horrek beste talde baterako atea irekiko ziolakoan txirrindulariari. Egun, punta-puntako taldea dugu Euskadi. Taldean hasieratik zaudetenok nabaritzen al duzue filosofia- aldaketarik taldean?H.Z.- Nik uste dut filosofia horrek jarraitzen duela. Urtero pare bat edo lau korredore pasatzen dira eta bai, hemendik aurrera egon daitezke arazoak. Taldean orain ere korredore asko daude eta denak oso ondo dabiltza. Martxa honetan, azkenean ez da denontzat lekurik egongo. Agian hemendik aurrera hasiko da zuk esan duzun filosofia-aldaketa hori nabaritzen. Baina, nik uste dut taldeak ere hori ez ahazteko ahalegina egin behar duela, filosofia horrekin jaio baitzen taldea, eta nik uste dut ona dela Euskal Herriko txirrindularitzarentzat. A.I.- Euskadi taldeko elastikoa defendatzea beste edozein talde bateko elastikoa janztea bezala da edo zerbait berezia da zuentzat?H.Z.- Ez, nik uste dut ez dela berdina, badakigu elastiko horrek zer daraman berarekin. Badakigu hemen zaletasun handia dagoela txirrindularitza-munduan eta ez da berdina. Guk orain firma komertzial bat daramagu baina baita Euskadiren izena ere. Nire ustez ez da berdina, badago hor beste zerbait. A.I.- Txirrindulari-karneta Tourrean ateratzen zela zioten lehen. Egun ere horrelakorik entzuten al da?H.Z.- Bai, nire aitak betidanik hala esan du. Aurten ere asmo horrekin goaz, ea karnet hori ateratzen dugun. A.I.- Zer suposatu du Euskaltel Euskadi Tourrerako gonbidatua izateak?H.Z.- Gauza handiak. Jakin behar da lehen aipatu dugun filosofia horrekin jaio zela taldea eta, amets modura, hori aurreikusi zuten, egunen batean Tourrean egotea taldea. Hori lortu da. Taldean gauden korredoreentzat ere gauza handia da. Korredore guztiek nahi dute Tourrean egon eta aurten taldeak hori lortu du. A.I.- Nola prestatzen da Tour bat, beste edozein lasterketa bezala?H.Z.- Tourrera bitarteko karrerak preparazio modura korritzen ari gara. Horrek ez du esan nahi bueltetara paseatzera goazenik, etxekoetan ere beti gustatzen da ondo ibiltzea. Eta betiere entrenamenduak hara bideratuta. Julianek esaten du Tourrera bizikleta-gosez iritsi behar dela. A.I.- Oraindik ere esan daiteke hasi besterik ez zarela egin. Zer egin nahiko zenuke erretiratu aurretik?H.Z.- Beti esan dut nire korritzeko eragatik eta nire ezaugarriengatik Itzuli handietan ondo ibili nintekeela. Itzuli handi batean zerbait egitea gustatuko litzaidake. A.I.- Guk ere horixe opa dizugu, Haimar Zubeldia, eskerrik asko gurekin izateagatik eta errepide-bazterrean hor izango gara gu behintzat animo horiek ematen zuk zure ametsak lor ditzazun. Transcription:[+] Transcription:[-] E.I.- Gogoan al duzu noiz, nola eta noren laguntzaz ikasi zenuen bizikletan? H.Z.- Gogoan ez daukat baina beti komentatu da etxean aitak erakutsi zigula bizikletan, han etxe ondoan bazen zelai bat, zelaigune bat, eta han ibiltzen ginen. E.I.- Hori zenbat urterekin? H.Z.- Puff, ba ez dakit, ez dakit... Pertsona normal bat bezala... Ez dakit, umeak... lau urte... E.I.- Pertsona normal aurreratu bat bezala. H.Z.- Bai, hala esango genuke. E.I.- Lau urte? H.Z.- Lau urte edo, ez dakit zenbat izango ziren. E.I.- Haimar, zure entrenamendu normal bat? Zu oso metodikoa zara zure entrenamenduetan, perfekzionista ere bai. Zure entrenamenduak nolakoak dira? Zer plan izaten duzu? H.Z.- Beno, metodikoa baino gehiago, nik uste pauso batzuk jarraitzen ditut, ezta? Egunero gustatzen zait ordu berdinean gosaldu eta ordu berdinean ateratzea. Ni goizean zortziak aldera esnatzen naiz eta hamarrak aldera ateratzen naiz entrenatzera. Gero egunero ez da lan berdina izaten, gutxien bezala jota pare bat ordu izaten dira eta gehienez jota sei-zazpi ordu. Gero etxera etortzen zara, dutxatu eta hori, eta gero bazkaldu. Gero nik ere entrenamenduaren parte bat izaten dela esaten dut deskantsatzea, ezta? Behin gorputzak lan bat egiten badu, lan hori asimilatzeko ere nik uste dut oso garrantzitsua dela deskantsua ere eta hori egiten ere jakin behar da. Horrela izaten da nire eguna.