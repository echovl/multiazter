Docutec Hondakin biziak Pirinioetan hustutako herrien ahotsak jaso ditu Juan Miguel Gutierrezek 'Bozes lexanas'-en Herrien bihotzean, barne-barnean, oroitzapenak daude. Egun batean han bizi, gero alde egin baina arrastoa utzi zutenen oroimena. 50eko hamarkadan, Sobrepuertoko ingurua (Huesca, Espainia) hustu egin zen; hango ateak itxi egin zituzten, eta etxeak isilik gelditu ziren, ahaztuta ez geratzeko borrokan. Baina oroitzapenak mantentzen dira. Ainielle, Basaran, Sasa, Bergua, Escartin, Cillas, Ibort... hustu egin ziren; zahartu eta hil. Baina ez ziren desagertu. Han daude oraindik, nahiz eta asko birrindutako etxe sorta bat besterik ez izan. Beste batzuk, aldiz, berriro jaio dira, belaunaldi berri bat hara joan eta etxe zaharrei bizia ematea erabaki zutenez geroztik. 60ko hamarkadan Erdi Aroko herriak zirenak XXI. mendera begira jarri dira orain. Juan Miguel Gutierrezek (Errenteria, Gipuzkoa, 1945) heriotza eta berpizte horren historia jaso du Bozes lexanas dokumentalean. Euskara irakasteko bideo didaktiko ugari egin ditu Gutierrezek, eta umeentzako hainbat lanen egilea ere bada. Baina badu beste pasio bat: dokumentala. Eta azkeneko urteak Pirinioetako ingurune ahantzi horren oroimena berreskuratzen eman ditu, nahiz eta badiren 30 urte hustutako herri horiek ezagutu zituela: «Asko gustatzen zait beste batzuk igaro diren bideetatik abiatzea; haien energia sentitzea. Eta ingurune hartan nenbilela ezagutu nituen herri horiek guztiak, ia kasualitatez. Herri guztiak hilak zeuden eta Isiltasunaren bailara izena jarri nion nire baitarako. Gero jakin nuen Sobrepuerto deitzen zela». Handik aurrera, ikertzen, irakurtzen eta egunen batean han bizi izan zen jendearekin hizketan hasi zen, eta halako batean «istorioa kontatzeko moduan» ikusi zuen bere burua Gutierrezek. Izenburuak dioen moduan, Bozes lexanas-ek (Urrutiko ahotsak) ahozkotasuna du ardatz. Herrietan bizi izan ziren pertsonen, haien oinordekoen eta festa egunetan bertara igotzen ziren musikarien testigantza jaso du Gutierrezek, istorio dramatikoz, gertukoz eta hunkigarriz osatutako collage bat osatzeko bidean. Eta istorioak asko dira: hildako aitonaren hiletara joaten utzi ez eta ehorzleei harriak bota zizkien umearena, 36ko gerrara joatera derrigortuta egon gabe etxeko mandoari jarraika joan eta inoiz itzuli ez zen gaztearena, ama hil ondoren Bartzelonatik itzuli eta betiko herrian gelditu behar izan zuen emakume gaztearena, Kuba non zegoen jakin gabe hango gerrara bidali zutenarena... «Izaera marmarti eta iraultzailea dute; baina, era berean, oso goxoak eta atseginak dira elkarrizketatu ditudan pertsona guztiak. Niri Txekhoven fikziozko pertsonaiak ekartzen dizkidate gogora. Nostalgia eta fatalismoz beterik daude, baina euren era leunean kexatzen dira». Istorioak eta kantuak Hasieran, herri kantuen bidez eta Sobrepuertoko herrietan jotzen zuten musikarien testigantzen bitartez osatu nahi zuen istorioaren haria Gutierrezek. Gerora, filmak gainditu egin du hasierako asmoa, baina oinarrian kantuak gelditu dira, aitona-amonek ilobei kantatzen zizkietenak eta herriei eta lurrari buruzko irakaspenak ematen zituztenak. Filma bi parte oso ezberdinek osatzen dute. Lehenengoak, Nadie muere hasta que no es hora (Inor ez da hiltzen bere ordua baino lehen), herrien hustutzean jartzen du arreta. Bigarrena, Cada uno saca las uñas cuando las necesita (Bakoitzak azazkalak behar dituenean erakusten ditu), Ibort eta Bergua herrien suspertzearen kronika da. «Azken batean, gai unibertsal bat dago filmaren atzean: migrazio handiena, hain zuzen. Herrien historia ezagutzeko, ezinbestekoa da exodoa kontuan hartzea. Euskal Herrian ere migrazioak izan dira, eta une hauetan beste jatorri batzuetako etorkinak iristen dira. Ziklikoa da, eta filmak ere hori erakusten du». Iborten eta Berguan bizitzen jarri diren pertsonak gazteak dira, hirietatik ihesi naturarekin harremanetan bizi nahi dutenak. Batzuek erosi egin dituzte etxe zaharrak, eta beste batzuek birrindutako etxebizitzak berreraiki dituzte. Familia ere izan dute askok, eta herriak bizirik daude, aspaldiko partez. «Guztiak proiektua aurrera ateratzeko gogo biziz daude, baina era berean zalantza handiak ere badituzte etorkizunera begira. Haurrak hazi eta nerabezarora iristen direnean zer egingo dute? Matxinatu egingo dira herritik alde egiteko? Ez dakite, baina oraingoz gustura daude hartu duten erabakiarekin». Isa umetan bizi izan zen Iborten, baina familiak alde egin zuenean bera ere joan zen. Orain itzuli egin da, oroitzapenak ahanzturaren gainetik daudela erakutsi nahian: «Sentsatzio haien guztien oroimenak eraman ninduen erabakitzera: Itzuli beharra daukat, hura berreskuratu beharra daukat!». Eta egin zuen. Egiten ari da.