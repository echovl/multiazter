Docutec Kolon eta ondesteko minbizia Osasun Sailak joan den urtarrilean jarri zuen martxan kolon eta ondesteko minbiziaren detekzio goiztiarreko programa. Programa hau 50 urtetik 69ra bitarteko adina duten gizon eta emakume guztiei zuzendua da. Behaketa egiteko gorozkietan ezkutaturiko odolaren testa erabiltzen da, teknika ez da erasokorra eta lagina hartzea nork bere etxean egin dezake. Programa une honetan l. fasean dago: Bizkaiko, Uribe Eskualdea (Mungia, Leioa, Astrabudua eta Erandioko osasun-zentroak); Gipuzkoako, Ekialde Eskualdea (Zarautz, Pasai Antxo eta Pasai San Pedroko osasun-zentroak); Araba Eskualdea (Zaramagako osasun-zentroa). Lehen fase honetan parte hartzera deituak daude 28.000 gizon eta emakume; horietako 15.000 baino gehixeago Bizkaikoak izango dira, ia 9.000 Gipuzkoakoak eta 4.300 inguru Arabakoak. Udazkenean II. Faseari ekingo zaio, aipaturiko eskualdeetako gainerako herrietan, eta 2010ean EAE guztian ezarria egongo da programa. Data horretatik aurrera, bi urtean behin, 50 urtetik 69ra bitarteko milioi erdi pertsona izango dira programan parte hartzera deituak, eta horietako 13.500ek gorozkietan ezkutaturiko odol testean positibo emango dute eta, ondorioz, 11,500 kolonoskopia egingo dira diagnostikoa berresteko eta kolon-ondesteko diagnostikoaren detekzio goiztiarra egiteko. Probak egiteko, Osasun Sailak kit edo gailu batzuk banatuko ditu, pertsona parte hartzaile bakoitzak bere etxean jasoko dituenak, materia fekal kantitate txiki eta bakar bat hartzeko, gero nork bere osasun-zentroan utziko duena, laborategian analizatzeko. Handik egun batzuetara parte hartzaile bakoitzak gutun bat jasoko du etxean, emaitza jakinaraziko diona, eta dagozkion argibideak aurkituko ditu bertan bere erreferentziako medikuarengana joan dadin; mediku horrek berrespen proba bat eskainiko dio emaitza positiboa izan den kasuan (alegia, gorozkietan odola aurkitu bada). Proba hau, lasaigarriaz egiten den kolonoskopia batean datza, horixe baita susmoa berresteko era. 2004. urteari dagozkion Osasun Saileko datuen arabera, Euskadin erregistraturiko kasu berrien kopurua 1.712koa izan zen (1.048 gizonezko eta 664 emakume). Kolon-ondesteko minbizia populazioaren bigarren tumore ohikoena da, birikakoaren ondoren (ohikoena gizonezkoetan) eta bularrekoaren ondoren (ohikoena emakumeetan). Urtero 700 pertsonaren heriotza eragiten du Euskadin minbizi honek, prebenitu daitekeena, halere, teknika erraz baten bitartez. Osasun Sailak hiru milioi euro inguru bideratuko ditu urtero programa honetarako. Doako telefono bat jarri da programa honi buruzko informazioa nahi duten herritarren eskura: 900 840 070