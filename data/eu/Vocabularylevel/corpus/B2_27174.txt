Docutec New Yorkeko herritik berri... Irailaren 11ko atentatuak eta ondorengo Afganistaneko gerra aztertu ondoren, hainbat ondoriotara ailegatzen artikulu egilea. Munduko desorekaren salaketa egiten du eta suizidak gelditzeko modurik ez dagoela azpimarratzen. XABIER KINTANA, Euskaltzaina Duela hiru hilabete, 2001.eko irailaren 11n, talde islamdar suizida batzuen eraginez zeru-harraskarien hiriko dorre biki erraldoiak amildu zirenetik mundua ez da inoiz berriz ere aurrekoa izango. Albiste ikaragarri bezain sinesgaitzak guztiok harriduraz bete ondoren, mundu zabalean, jendeak bere barruan sentimendu kontrajarriak nabaritu zituen. Alde batetik, zalantzarik ez, pena, haserrea eta errukia, atentatu horretan bai hegazkinetan eta bai dorre-eraikinetan hildako milaka pertsona errugabeengatik, eta tragedia uneotan haiek pairatutako sufrimenduengatik. Atentatu hura, gainerako ekintza terrorista guztien antzera, gizateriaren aurkako erasoa izan zen, eta, horregatik, erabat higuingarri eta gaitzestekoa. Toki batzuetan, baina, islamdar herri pobreen eta zapalduenen artean batez ere, erasotzaileen alde txaloak eta gorespenak entzuten hasi ziren berehala. Eta hain deskalabru izugarriaren aurrean joera horrek krudela eta latza zirudien arren, gehienok behintzat aitortu beharko dugu sakonean hura guztia ulertu egiten genuela, eta, neurriren batez, jende horiekin bat gentozela. Izan ere, film katastrofiko fantasiosoenak fikzioan ezin asma zezakeena errealitatean gertatua zen: munduko erraldoi guztiahalduna, bere interesen alde gobernuak bere gogara ken-ipintzen ari zena, planetako jendarme nagusia, bere tropak eta bonbak noranahi bidaltzen zituena, mundu honetako jainkoa bera, gutxien uste zuenean, bere espioitza eta segurtasun-zerbitzu guztiak gorabehera, etxean bertan gogorki kolpatua zen. Erasotzaileak, gainera, tresneria sofistikatuaz hornituriko agente sekretu edo diru publiko ezkutuekin ongi ordainduriko mertzenarioak barik, beren helburuen alde hiltzeko prest zeuden idealista musulman batzuk besterik ez ziren, munduan zehar iparramerikarrek inpunitate osoaz zapalduriko beste milaka eta milaka jende apal askoren aingeru mendekatzaile bilakatuak. Hedabideen manipulazioa ere etengabe pairatu behar izan dugu. Hegazkinen kolpe sugartsuaren ondoren, gure telebista aparatuek ke gris artean amiltzen ziren dorre haiek behin eta berriro erakutsi dizkigute, oka eragin arte, baina Iraken medizinarik ezaz egunero hiltzen diren arabiar haur ugarien irudirik ez da inoiz agertu, ez eta amerikarren politika neokolonialistagatik mundu osoan goseak itotzen dituen milioika eta milioika pertsonenak ere. Neba-anaia nagusiaren pentsamendu bakarraren itzala gero eta ageriago. Afganistanen aurka errepresaliaz hasitako gerra nahasia jadanik amaitzeko dagoenean, begien bistan gelditu da bazela beste faktore bat ere, hasieratik bertatik askok aurreikusia, hots, amerikarrek ezingo zutela inolako mendeku zuzenik hartu hegazkinetako erasotzaile suiziden gainean, eta beraz, berek beren haragitan sentitu beharko zutela frustrazio hori, lehenago berek eragindako gerra zikin ezkutuetan ere hainbat eta hainbat jendek, Estatu Batuen ukiezintasunagatik, beren haragitan sentitua (Kuba, Vietnam, Txile, Nikaragua, Palestina...). Bestalde, atake horien errua Osama Bin Ladenen lepora egozteak ere ez zuen logika handirik. Erruduna bera zatekeen baldin eta hartarako mertzenarioak erosi balitu, baina kausa baten alde hiltzera gertu doana, bera da, azken batean, egiten duenaren erantzule bakarra. Islamdar talde fundamen-talista horien eromen eta gehiegikeria guztiak gorabehera, Bin Ladenek abisu argia utzi du: Estatu Batuek ez dute segurtasunik izango, berek ere (musulmanek, txiroek, zapalduek) segurtasuna izango ez duten artean. Izan du non ikasi. Marxek manifestu komunistan langileei hauxe gogorarazi zien, ez zutela ezer galtzeko, beren kateak eta miseria besterik; irabazteko, ordea, dena zeukatela: duintasuna, giza eskubideak, soldata eta bizimodu hobeak, seme-alabentzako etorkizun desiraga- rriagoa. Langileak, mezu hori ulertu zutenean, borrokan hasi ziren. Eta borroka hori Estatu sozialista eta komunista batzuetan mamitu zenean, kapitalistek berek ere laster ulertu zuten ordura arteko sistema aldatu beharko zutela, irabaziak erdibanatu beharko zituztela, langile masa desesperatuen eskuetan den-dena galdu nahi ez bazuten. Irakaspen bikoitz horretatik eratu da lehen mundua, kapitalismoa berehala konturatu baitzen segurtasunak bazuela bere prezioa: hortaz, ekoizpen gero eta handiagoak aldamenean etekinen banaketa hobea eta zerbitzu sozialak ugaltzea ekarri du, ongizate-estatua sortu arte. Ene ustez, historian gertakaria bera bigarren aldiz plazaratzen zaigu, honetan ere tragedia gisa, lehenagoko proletarioen tokian orain munduko nazio txiroenak jarriz. Eta hortik bai Estatu Batuek eta bai lehen munduko gainerako potentzia guztiek ere lezio garbia atera beharko lukete. Segurtasun kontua ez baita behinere konponduko Afganistan bonbardatzen edo Bin Laden atxilotzen, epaitzen edo fusilatzen, nazioarteko harremanak eta ekonomia justiziaren eta partaidetasunaren oinarrian berrantolatzen baizik. Izan ere, arrazoi ekonomikoak edo politikoak direla eta, munduan jende desesperatuak egongo diren bitartean, ez da bake ez segurtasunik izango, edonoiz beste Bin Laden eta erasotzaile suizida batzuk ager daitezke ustekabean, eta garbi ikusi behar dugu idealen alde bere buruaz beste egiteko prest dagoenaren aurrean ezin daitekeela inolako kontrol efi- kazik jarri, Israelek berak palestinar erasotzaile suizidekin egunero ikusten duenez. Beldur naiz, ordea, batzuek ez dutela ikasgai hau lehenbizikoan ikasiko.     