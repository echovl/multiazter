Docutec Frustrazioei esker Frustrazioak gogorrak izan daitezke, baina pertsona heldua lortzeko  bidean beharrezkoak dira; heziketaren alderdi saihestezina dira. Fama txarra dute frustrazioek eta horiei lotuta izaten diren ondorio negatiboak, ezbeharrak, kalteak eta horrelakoak. Huts egiten dugunean, zerbait gaizki irteten zaigunean edo espero dugun zerbait zapuztu egiten denean, frustrazioa sentitzen dugu, mina, amorrua, tristezia. Guztia koktel baten nahastuta. Baina heldutasun prozesuak frustrazioen beharra dauka, ikasteko, nortasuna sortzeko eta indartzeko; gure mugak ezagutzeko eta onartzeko, azken finean. Kontsultan prozesu horren hutsuneak, ahuleziak aurkitzen ditugu sarritan. Gaur egungo ume eta gazteen artean frustrazioaren tolerantzia txikia izaten da batzuetan. Zer esan nahi du horrek? Haur oldartsuak eta pazientzia gutxikoak. Exijentzia handikoak. Beharrak eta desirak arineketan bete nahi dituztenak. Arazo handiago baten aurrean antsietate eta depresioa sufritzeko joera izan ahal dituztenak. Frustrazioaren tolerantziak eta heldutasunak lotura sakona dote. Daukagun helburua lortzen ez ba dugu, berriro saiatu behar dugu. Horretarako, halere, hausnarketa bat egin beharda lehenbizi, bide berri bat saiatzeko. Bi urteko ume bat nola jolasten den ikertzen badugu,gauza asko ikasiko ditugu. Adibidez, ezin badu kubo bat zulo biribil batetik sartu, berriro saiatuko da. Indarrez egingo du oraingoan. Bestela,zulo berri bat aurkitzen saiatuko da, edo jokoa bertan behera utziko du. Zenbat eta gazteago, orduan eta frustrazioaren tolerantzia edo onarpena txikiagoa. Genetikak, izaerak, inguruak eta heziketa prozesuak tolerantzia hori indartzen eta sakontzen dute. Oldarkortasunak eta auto-exijentziak ere garrantzi handia dute. Haurraren adina eta ulermena ere kontuan izan behar dira bideak erakusteko eta irakasteko. Baina, nola lagundu tolerantzia hezten? Begiratu eta aztertu haurraren frustrazioaren zergatiak, eta adina kontuan hartuta, ikusi gai den ala ez frustrazioei aurre egiteko. Ulertzeko gai izanez gero, azaldu haurrei frustrazioa gauz normala dela. Umeari lagundu nahiak eta beharrak banatzen; horrela, haren ulermena handituko da, eta inpultsibotasuna gutxitu. Kontuan izan adina eta ahalmena. Batzuetan behar baino gehiago eskatzen diegu: Erabili umorea. Tentsioak gutxitu eta samurtu egiten dira horri esker. Ezustekoek sortzen duten frustrazioari aurre egiteko laguntza ona izaten da jarraian aipatuko duguna: aurretik kalkulatu txarto irten ahal dena, eta finkatu aurrera egiteko estrategiak. Azken baten, helburua zera da: gizaki heldu bat lortzea, erlazionatzeko gai dena,lan egiteko gai dena, baina bere beharrak eta ahalmenak kontuan izanda. Bizitza ikuspegi positibotik ikusten duena, alegia.