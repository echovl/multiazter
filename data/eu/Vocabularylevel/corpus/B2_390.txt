Docutec Kokaina kontsumoak gora egin du Europan Marihuana eta kokaina dira Europan gehien kontsumitzen diren legez kanpoko drogak. Drogen Europako Behatokiak ohartarazi du, gainera, kokainak estimazio handia hartu duela gazteen artean, eta «droga estimulatzailerik gogokoena» bihurtzen ari dela. AINARA ARGOITIA Marihuana eta kokaina dira Europan gehien kontsumitzen diren legez kanpoko drogak. Drogen Europako Behatokiak ohartarazi du, gainera, kokainak estimazio handia hartu duela gazteen artean, eta «droga estimulatzailerik gogokoena» bihurtzen ari dela, bereziki Erresuma Batuan eta Espainian. Euskal Herriko daturik ez dute eman. Erresuma Batuan, 15 eta 34 urte bitarteko gazteen %4k kontsumitu dute azken hamabi hilabeteotan. Europa osoan, berriz, uste da bederatzi milioi lagunek probatu dutela noizbait kokaina. Aurten, 3,5 milioi lagunek baino gehiagok hartu dute kokaina, eta horietatik 1,5 milioi inguruk sarri kontsumitu dute. Kokainaz gain, estasi eta anfetamina kontsumoak ere gora egin du. Drogen arazoa Europan izenburuko urteroko txostena argitaratu zuen atzo Drogen Europako Behatokiak. Europako Batasuneko estatu kideetako datuez gain, Bulgariakoak, Errumaniakoak, Turkiakoak eta Norvegiakoak ere aztertu dituzte aurten. Eta baita AEBetakoak ere, soilik konparazioak egiteko bada ere. Izan ere, historikoki drogen kontsumoa Europan baino dezente handiagoa izan da AEBetan. Edozelan ere, EBko zenbait herrialdetan ia berdindu dituzte AEBetako kontsumo datuak, kalamuari, estasiari eta kokainari dagokionean behinik behin. Kokaina menpekotasunagatik Herbehereetan artatzen dute jende gehien, eta Espainian gero. Estasiari dagokionean, berriz, honako herrialde hauetan kontsumitzen dute gehien: Erresuma Batua (herritarren %6,9k), Txekiar Errepublika (%5,9), Espainia (%3,8) eta Estonia (%3,7). Drogen Europako Behatokiaren arabera, aztertutako herrialdeetan 2, 6 milioi biztanlek hartzen dituzte estasia edota anfetaminak. Hau da, pertsona helduen %0,8k. Erresuma Batuan, Alemanian eta Grezian egonkortu egin da kontsumoa. Oro har, marihuana da Europan gehien kontsumitzen den droga, baina aldea dago batetik bestera. 2005. urtean 20 milioi lagun inguruk probatu dute kalamua Europan. Horietatik bederatzi milioi inguruk herritarren %4k egunero hartzen dute. Egunero kontsumitzen dutenetatik gehienak gazteak dira; hirutik bat gizonak. 90eko hamarkadatik hona Erresuma Batuak izan du marihuana kontsumo maila altuena, baina azken urteotan egonkortu egin da han. Gora, EBn sartu diren azken herrialdeetan egin du. Txekiar Errepublikan, Espainian eta Frantzian ere hazi da kontsumoa, eta egun ia Erresuma Batuan beste kontsumitzen da. Horren harira, adituek ohartarazi dute oraindik ez dagoela argi droga horrek zer kalte eragiten dituen. Kokaina kontsumoaren inguruko datuak bereziki kezkagarriak direla esan dute txostenean. Laguntza eskatzen duten droga menpekoen %10ek kokaina hartzen dute. Crack kokaina kristalizatua kontsumoa oso apala da Europan, eta «hiri nagusietara mugatzen da, bereziki Erresuma Batuko eta Herbehereetako hiri nagusietara». Crack-ak, hori bai, osasun kalte larriak eragiten dituela nabarmendu dute txostenean. Drogen Europako Behatokiaren arabera, drogen ondorioz hiltzen direnen %10 kokaina gaindosiengatik hiltzen dira. Kokaina trafikatzaileentzako merkatu ona da Europa. 2003. urtean, adibidez, 90 tona kokaina antzeman zituen Poliziak, 2002an halako bi ia. Kokaina gehiena Iberiar Penintsula eta Herbehereetan barrena sartzen da EBn. Heroina kontsumoak, berriz, behera egin du EBko herri gehienetan. Opiazeoak hartzen dituztenen artean, murriztu egin da droga bide parenteralez hartzen dutenen kopurua. Hala, opiazeoak hartzen dituztenen erdiek baino gutxiagok injektatzen dute heroina.