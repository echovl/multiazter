Docutec 24 hizkuntza Europako batasuna zabaltzera doa. Bertako hizkuntza ofizialak 24 izatera iritsiko dira. Nolako elkarbizitza izango dute? Gai honen inguruko ausnarketa laburra dakar artikulu honek. Hogeita bost estatuk osatuko dute Europako Batasuna 2004. urtean. Eta hogeita zortzi izan daitezke 2007an. Ez dakit, guztira, zenbat hizkuntza ofizial diren estatu horietan beren lurralde osoetan, baina 24 direla uste dut. Oraingo arauak aldatzen ez badira, ikaragarriak izango dira Europako erakundeek beharko dituzten itzulpenetarako azpiegiturak eta horrek ekarriko dituen kostuak. Izan ere, hizkuntza ofizial horien artean gehienak dira Europar Batasuneko jarduera hizkuntzak. Egun, itzulpen eta interpretazio lanei dagokie Batzordearen funtzionamendu gastuen %30 baino gehiago. Sartuko diren estatuenak lan hizkuntzatzat hartzen badira, aurrekontu hori hirukoiztu egingo da gutxienez. Ez dut uste, baina, hainbat estatu prest egongo direnik horri guztiari aurre egiteko. Esango dute dirua erabiltzeko era emankorragoak daudela, eta eurek prest daudela beraiena ez den hizkuntza bakar batean jarduteko. Herbehereetakoak ditut gogoan orain, baina horiek ez dira bakarrak izango. Hainbatek uste dute ingelesak izan beharko lukeela Europako erakundeen lan hizkuntza bakarra. Baina ez dut uste alemaniar, frantziar, italiar edo espainiarrek erraz onartuko luketenik hori, ingelesak izango lukeen estatus bera euren hizkuntzek ere izatea eskatuko bailukete. Azken batean, britainiarren hizkuntza ez ezik, estatubatuarrena ere bada, eta anglosaxoien kultur inperialismoaren mamua hortxe dago. Ehun milioik baino gehiagok hitz egiten dute alemanez. Italiarrak ere ez dira gutxi, frantziarrak bezainbeste baitira, eta polonieraz mintzatzen direnak gaztelaniaz Europan egiten dutenen parekoak dira. Bestalde, hiztun gutxiago duten hizkuntza ofizialen estatuek ere ez lukete erraz onartuko hizkuntza handien aldeko bazterkeriarik. Nekez aurkituko dute guztientzako onargarria izango den araubiderik. Segur aski, estatu hizkuntza ofizial guztiei ofizialtasuna aitortuko zaie Europako erakundeetan, baina gutxi batzuk izango dira lan hizkuntzak. Kontu horien inguruko eztabaida irekia ez da oraindik hasi, baina hasten denean ikuskizun aparta eskainiko digute. Orduan ikusiko baitugu noraino iristen den beren burua nazionalistatzat hartzen ez duten zenbaiten nazionalismoa, edo nahiago bada, abertzalekeria. Komiki bat eta hizkuntzak lotzen dituen denbora-pasa bat duzu helbide honetan.