Docutec Gauerdiko eztula INMA ERREA  / Eztulak, korroskadak, putzak, doministikuak, korrokak, zurrukak... Lotsagarri jotzen ditugu hots horiek, nork bere buruaren kontrola galdu eta gorputzak bere kabuz eragindako matxinada txikiak. Halako batzuk ez ditugu ia jendartean aipatzen, ez bada pisu handiko aitzakiarik hartuta, eta hitz tekniko ugari asmatzen ditugu, haien aipua ez egitearren. Sinesmen inozoa baitugu gauzak ez direla existitzen izendatzen, esaten edo pentsatzen ez ditugun bitartean, edo, existitzekotan, ñimiño bilakatzen direla isilpean... Bada, ordea, garai bat non batzuek eztulak baino ez baitituzte ahotan. Guraso berriek haur txikien eztula dute mailu gautarra, gaueroko teleka bera atsedenik gabe buruan iltzaturik. Haur txikien eztulaldiak temosoak baitira, negu-udaberrietan, gehienetan, gauez, batik bat. Haien betazpi handiek salatzen dituzte haur eztulgileen aita-amak, lantokietan, tabernetan, kale eta parkeetan, betazpiek, eta eztulak izateak ia mintzagai bakarra. Haur eztul-egileen gurasoek makarrak daramatzate narras, eta pazientzia trebatzen dute, infinituraino. Bat-batean, baina, gau batez, abisurik gabe, ez da eztulik, edo eztulak bakanagoak dira, eta ume eztulgileen gurasoak loaren erreinuan murgiltzen dira berriro, ia oharkabean. Orduan ahanzturak irensten ditu gaueko eztulek eragindako beilaldiak eta galarazitako loak oro. Gauerdiko eztula tematia bezain baita ahanzkorra.