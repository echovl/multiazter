Docutec Salamanca hirian barrena Udazkena garai aproposa da antzina unibertsitateak dituzten hirietara ibilalditxo bat egiteko. Parisek, Boloniak, Montpellierrek eta Salamancak, besteak beste, giro berezia dute ikasturtearen hasieran. Salamanca XIII. mendean sortu zuen Alfonso IX.ak, 'Estudio General' deituriko erakundea, urte batzuk geroago ikasle-irakasleen komunitatea edo 'universitas' bihurtuko zena. Salamancan dauden komentu eta elizen kopurua ikusita bistan dago apaizek eta erlijiosoek botere handia izan dutela erakunde politiko eta kulturaletan. Hiriaren interesa, hala ere, elizaren gainetik dago. Salamancan ezarri ziren Amerikaren aurkikuntzarako oinarriak. San Esteban komentuko domingotarrek bultzatu zituzten Colonen egitasmoak. Salamancak ezinbesteko garrantzia izan zuen ere Gaztelako komuneroen matxinadan, Sezesio-gerran eta Napoleonen aurkako borroketan. Miguel Unamunok 'Palanca académica' eta 'Florón de la literatura' deitu zion Salamancari. Beste batzuk, bertako aberastasun kultur eta artistikoa ikusita, 'Erroma ttipiaz' mintzatu izan dira. Kalez kale abiatzen bagara berehala ohartuko gara hiriak urre kolorea duela. Villamayorreko harrobiko hareharriaren gorritasuna dute jauregi eta elizetako hormek. Churriguerak diseinatutako enparantza barrokoa hiriaren bihotza da, eta bertakoentzat munduko egongelarik politena. 88 arku ditu eta zutabe gainetako medailoietan hirian eragin kulturala, politikoa edo militarra izan duten pertsonaien irudiak daude grabatuta: Unamuno, Cervantes, Santa Teresa, Francisco de Vitoria, erregeak eta abar. Bertako erloju karratuak udaletxeko langileen, ikasleen, zezenzaleen eta hiritar askoren denbora markatzen jarraitzen du. San Martin eliza erromanikoaren ondotik, kale Nagusia jarraituz, Maskor etxera iristen da. 'La Casa de las Conchas' hiriko eraikinik ospetsuena, zalantzarik gabe. Gotiko estilokoa, mudejar eta errenazimenduko eranskinekin. Kanpoko hormetan 400 maskor daude apaingarri gisa eta barruko patioko zutabeetan, kapitel ederrak eta armarriak lehoi irudiekin. Kalearen beste aldean La Clerecía dago. Jesuiten ikastetxe eta eliza barrokoak dorre handiak ditu. Jesusen Konpainiak izan duen boterearen neurriko eraikuntza. Carlos III.ak, XVIII. mendean, Espainiatik kanporatu arte jesuitek aginte handia zuten hirian. Libreros kaletik barrena Eskolen Patiora iristen da. Han plateresko estiloan gauzatutako etxerik ederrena dago: Unibertsitatea. Dakigunez arte gotikoa errenazimendukoarekin nahastean osatu zen platereskoa. Errege Katolikoei esker egindako eraikina da. Horregatik erdiko medailoiean beraien irudia dago grabatuta eta inguruan, Erregeak unibertsitaterako eta unibertsitatea erregeentzako, dioten hitzak daude grekeraz idatzita. Etxearen aurrealdea benetan liluragarria da, sinboloz eta alegoriaz beteta dago. Fatxada hiru zati horizontal eta bost bertikaletan dago banatuta. Bertutea eta bizioaren alegoriak Herkules eta Venusekin batera. Unibertsitate barruko eskailera gotikoa ere bikaina da. Lehen solairuko gela batean hasi omen zuen Fray Luis de Leonek ikasturte berria, 'como decíamos ayer' esaldi ezagunarekin, inkisizioak bost urtetan atxilotuta eduki ondoren. Eskolen patioan beste bi eraikin eder daude: 'Hospital de Estudio' eta 'Escuelas menores'. Honen klaustroari ere ondo begiratzea merezi du. Fray Luis de Leonen enparantzatik katedraletarako, Monterrey jauregirako edo Unamunoren etxerako bidea har daiteke. Katedral berria, XVI. mendekoa, zaharra desegin gabe altxatu zen. Gotikoaren azken ereduetakoa da Segoviakoarekin batera. Eliza erraldoia Gil de Hontañonek altxatu zuena. Errege katolikoei eta garaiko bikarioei tokatzen zitzaien neurrikoa. Sarreran hiru arku konopial ditu, hirurak landare eta giza irudiekin apainduak. Katedral zaharra, erromaniko estilokoa, xumeagoa da, eta egokiagoa otoitzerako. Aldareko erretaulan, Florentinoren artelana, Jesusen eta Ama Birjinaren bizitza kontatzen da 53 eszenetan. Absidea eta dorreak bizantiar estilokoak dira Zamorako eta Toroko elizen antzera. Katedralen atzealdetik Tormes ibairako bidean Lis etxe modernista dago. XX. mendeko Art Decó eta Art Noveauren museoa. Burdinazko egitura eta beirate harrigarriak ditu. Tentenecio kaletik behera ibai ertzeko pasealekura eta erromatarrek Trajanoren garaian egindako zubira iristen da. Injineru-lan ederra Meridatik Astorgarako zilarraren ibilbidean kokatutako eraikuntza. XIV, XV eta XVI. mendeetan Gaztelako jauntxoak gogor borrokatu ziren elkarren artean eta garaiko dorretxe ugari daude hirian. Gotiko eta errenazimendu estilokoak dira gehienak: Clavero dorrea, Tavera Maldonadoren, Anayaren eta Monterreyen jauregiak, besteak beste. Eskultura ugari daude banatuta hiriko enparantza eta etxe atarietan. Idazle ospetsuenak dira gehienak: Fray Luis de Leonen irudia unibertsitate aurrean, Santa Teresarena bere izeneko enparantzan, Lazarillorena Tormes ibaiaren ondoan, Miguel de Unamunorenak Katedralaren alboan eta Las Ursulas elizaren atzean, Nebrijarena San Marcos elizaren ertzean. Hiri interesgarria eta atsegina benetan Salamanca!