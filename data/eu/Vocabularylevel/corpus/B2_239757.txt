Docutec Zeliakia Zeliakia da tratamendua oso-osorik gaixoaren beraren kontura doan (ez gratis!) gaitz bakar-bakarra. Aberatsentzako gaitza ere esan ohi zaio. Janaria hamar aldiz gehiago ordaindu behar izaten du zeliakoak. JESUS MARI MENDIZABAL / Hesteetako gaitza da zeliakia; gaixoari, jakiak larrutik ordainduz, bizi guztian gorde beharreko dieta baitezpadakoa dakarkiona. Gariak, garagarrak, oloak daraman glutenak heste mehetako iletan kalte handia eragiten dio, eta ezin jan du halakorik sekula. Gizakiotan %1 omen da zeliako. Hogeita bost gaixoetatik bakar batek omen daki gaixo dagoela. Gipuzkoan 500 bat omen daude Euskadiko Zeliakoen Elkartean. Inor zeliakotzat jotzen dutenean (proba aise egiten da), medikuek EZEra botatzen dute; EZEn zer-jan-zer-ez esaten diote; hortik aurrera, hor konpon, Mari Anton. Zeliakia da tratamendua oso-osorik gaixoaren beraren kontura doan (ez gratis!) gaitz bakar-bakarra. Aberatsentzako gaitza ere esan ohi zaio. Janaria hamar aldiz gehiago ordaindu behar izaten du zeliakoak; inoiz, baita %2000 ere! Irinak 0,28tik 5,06ra egiten dio; ogiak, 1,07tik 13,11ra; txokolateak, 7,69tik 17,80ra; fideoak, 0,54tik 8,88ra. Elikagaien %80k du zorioneko glutena. Gainera, geroz eta konplexuagoak direnez, ez da basta etiketan landare-proteinak dituela adieraztearekin: garbi eta zinez ipini beharko luke glutenik duen ala ez. Elikagai orotan. Bildurka baitabil beti zeliako gaixo arraroa. (Xuxenek «zeliako» izena ere ez dit onartzen!). Sozialistek luzatu zioten Eusko Legebiltzarrari eskea zeliakoen alde, baina honek kalabazak eman zizkien. Alegia, eskatzen zen etiketa guztietan ager zedila zehazki glutenarena: ezetz!; alegia, zeliakoek merezi zutela eta emateko laguntza ekonomikoa: ezetz! Esaera da, gora begira ez dela jaten, eta zer egia den! Esaera da, jalea eta jangurea, doterik ez-eta, ezkontzeko geratu zirela. Zeliakoek merezi dute dotea; ondo merezi ere.      