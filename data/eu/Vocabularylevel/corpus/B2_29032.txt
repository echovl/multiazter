Docutec Atenas da Somarribaren xedea Joane Somarriba bizkaitarrak Atenasko Olinpiar Jokoak izango ditu helburu nagusi hurrengo denboraldian. Hamiltongo Munduko Txapelketan lortu duen urrezko dominak indarrak eman dizkio Atenasen txapeldun olinpikoa izaten saiatzeko. Ramontxu senarrak 2005ean jarrai dezan «zirikatu» egiten duela aitortu zuen. Joane Somarriba bizkaitarrak Atenasko Olinpiar Jokoak izango ditu helburu nagusi hurrengo denboraldian. Hamiltongo Munduko Txapelketan lortu duen urrezko dominak indarrak eman dizkio Atenasen txapeldun olinpikoa izaten saiatzeko. Atzo, Bilbon emandako prentsaurrekoan, datorren urtea azkena izango dela baieztatu zuen arren, ate txiki bat utzi zuen irekita beste urte batez jarraitzeko, 2005eko denboraldian Madrilen jokatuko dituzten Munduko Txapelketetan parte hartzeko, hain zuzen ere. Somarribak, atzo Bilbon eman zuen prentsaurrekoan, hurrengo egunetan izango duen egitaraua aztertu zuen. «Egun asko izan naiz etxetik kanpo, eta egia esan gogotsu nengoen etxera bueltatzeko. Orain, atseden hartuko dut bi edo hiru astez». Asteburu honetan bi konpromiso ditu, ordea. «Ostiral honetan criterium bat korrituko dut Zaragozan, eta larunbatean, Frantzian izango naiz UCIko erlojupekoan lehiatzeko». Datorren urtean izango duen plangintza azaldu zuen bizkaitarrak. «Giroa Atenasko Olinpiar Jokoak prestatzeko ezin hobea dela uste dut, eta Tourra baztertu egin dut. Atenas izango da denboraldiko helburu nagusia, eta Veronako Munduko Txapelketa ona egiten saiatuko naiz». Olinpiar Jokoak egiteko hamar hilabete falta diren arren, Somarribak badaki nolakoa izango den txirrindularien ibilbidea. «Aurten, 23 urtez azpikoek Europako Txapelketa jokatu zuten Atenasen, eta Espainiako hautatzaileak ibilbidea filmatu egin zuen. Hau da, ibilbidea nolakoa den badakit, eta horrez gain, bideoa emango didate. Oso garrantzitsua da hori jakitea, joan baino lehen prestakuntza antolatzeko. Ez omen da oso teknikoa izango; bai, ordea, indarra erabiltzeko aproposa. Nire gustukoa da». «Mundialean erdietsitako emaitzek baikor izatera bultzatzen naute; entrenatzen jarraitzera. Atenasen garaipena lortzeko gai naizela uste dut», gaineratu zuen. Azken boladan, Somarribak 2004koa azken denboraldia izango duela ziurtatu du. Atzo hori baieztatu egin zuen, baina atea irekita utzi zuen. «Madrilgo Mundiala 2005ean egingo da, eta Ramontxuk zirikatu egin nau beste denboraldi bat jarrai dezadan. Baina zail ikusten dut. Dena den, kirolari guztiok handinahiak gara, eta emaitzak lortzearekin batera xede berriak jartzen ditugu». Somarribak gogoratu zuen Hamiltonen domina irabaztean zein sentipen izan zuen. «Egun horretan sekulako poza sentitu nuen, eta egia esan, oraindik ere badaukat. Ostadar elastikoa ikusten dudan bakoitzean xarmangarria iruditzen zait. Beste txirrindulariengan ikusten nuenean inbidia sentitzen nuen, eta horrexegatik oraindik ez dut neureganatu». Errepideko lasterketa, berriz, «egundoko atsekabea izan zen niretzat; ezintasuna eta amorrua nabaritu nuen. Matxura izan nuenean, eta konponezina zela ikusitakoan, habea erori zitzaidan gainera». Sopelarrak Freireri gertatu zaiona nabarmendu zuen. «Hark ere matxura izan zuen, eta arazorik gabe bizikleta aldatu zioten». Urrezko dominatik porrotera. «Bi sentimendu desberdin izan ziren; munduko pertsonarik zoriontsuena izatetik, menderatuta egotera pasatu nintzen. Mundialeko sentipenak oso onak izan dira, baina ahoko zapore txar hori geratu zitzaidan», azaldu zuen. Euskal Herriko erreferentzia izan denak txirrindularitza utziko omen du 2004an. «Egoera zail dagoen arren, baikorrak izan behar dugu. Horregatik, behetik datozen neskei laguntza eskaini behar diegu. Nik izan dudan ibilbidea samurragoa izan dezatela espero dut». «Lehiaketa utzi eta gero, txirrindularitzari lotuta jarraitzea gustatuko litzaidake. Gaurko gazteek oso azkar joan nahi dute, baina pausoka egin behar dira gauzak», aholkatu zuen.