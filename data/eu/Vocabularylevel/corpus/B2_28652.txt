Docutec Etxe trukaketa oporretarako Atzerrian etxean bezala bidaiatzeko eta izateko aukera, prezio apalean. Oporrak hartzeko modu berezi honetan bi familien arteko etxe trukaketa ematen da. Honela opor merkeak egin ahal dira. Oraindik formula oso ezaguna ez bada ere, Ipar Euskal Herrian geroz eta jende gehiagok baliatzen du etxe trukaketaren sistema oporretara joateko. Sistema sinplea da: norberaren etxea utzi, atzerriko beste familiaren baten etxebizitzaren truke. Beraz, jakinez kanpinak edo apartamentu bat alokatzeak zebaterainoko diru xahutzea eragiten duen, formula hau bidaiak merke egiteko alternatibatzat ageri da. Kanpin, hotel, apartamentu edo roulotte baten alokatzea izaten da udan biztanleek gehien hautatzen duten opor formula. Hala ere, opor sistema tradizional horien gainetik, azken urte hauetan eredu berri bat zabalduz joan da: nazioarteko bidaiarien arteko etxe trukaketa. Formula hau 1950ean agertu zen Suitzan, eta gutxinaka nazioarteko hainbat herritara hedatu da, hala nola, Estatu Batuetara, Herbehereetara, Kanadara.... Europan sortua da, eta gaur egun Estatu Batuek dute gehienbat baliatzen formula hau. Europari dagokionez, sistema hau orain arte nagusiki irakaskuntzan lanean ari diren biztanleek erabiltzen bazuten ere, urtez urte, bereziki Interneteko webguneen agerpenari esker, herritar mota zabal bati ireki zaio. Hain zuzen ere, etxea trukatzeko proposamen gehienak webgune ezberdinetan kontsultatzen ahal dira. www.domus2domus.com webgunea da horietako bat, doakoa, baina ordaintzekoak diren beste gune ugari ere ageri dira, horien artean, nagusia, www.echangesmaisons.com. Azken hau ingelesez eta frantsesez aurkeztua da, eta hamar urte daramatza formula hori eskaintzen. Horiez gainera, 2002. urtean Interneten sartu den Paueko Echanges Enseignants elkartearen webgunea ere aipagarria da: www.internest.org. Beraz, web orri horietan barneratu, eta nazioartean etxea trukatzeko dauden eskaintza guztiak azaltzen dira. «Opor egunetako datak sartzen dituzu, eta hautatu duzun garai berean libre dauden etxeak agertzen zaizkizu», argitu du Arño Etxegoienek, oporretara joateko formula hau urtero erabiltzen duen Jatsuko biztanle batek. Izan ere, oraindik Europan gutxi zabaldua bada ere, geroz eta bidaiari gehiagok hautatzen du formula hau, eta, Ipar Euskal Herriko zenbait herritarren ustez, familian bidaiatzeko molde ezin hobea da. Hain zuzen ere, webgunean sartu, eta oporrak garai berean hartzeko asmoa daukaten nazioarteko biztanleen etxebizitzen argazkiak eta kokaguneak agertzen dira, eta bidaiari bakoitzari dagokio gehien komeni zaion lekua hautatzea, betiere, etxe horretako bizilagunekin ados jarri ondoren. Bidaiatzeko formula hau, hain zuzen ere, merkeenetariko bat dela adierazten dute erabiltzaileek. Arño Etxegoienek dioen bezala, «ez duzu deus erosi beharrik, dena etxean bertan baituzu; beraz, bidaiatzeko txartelagatik ordaintzen duzuna izan ezik, ez duzu gasturik; etxean egongo bazina bezala da». Merkea izateaz gain, bereziki haurrak dituzten familiei lasaiago bidaiatzeko aukera ematen die, eta, halaber, bisitatzen den herria beste era batez ezagutzeko aukera ere ematen du. «Etxebizitza hautatu ondoren, bertako familiarekin harremanetan jartzen gara. Bertakoak izanik, badakite zein diren bisitatzeko gune egokienak, eta betiere zenbait leku bereziren berri ematen dizute herria beste era batean ezagutzeko», jarraitu du azaltzen Etxegoienek. Hain zuzen ere, lauzpabost urte daramatzate Arño Etxegoienek, emazteak eta bi haurrek bidaiatzeko formula hau erabiltzen. «Lagun batzuek formula hau erabiltzen zuten, eta sistema honen onurak aipatu zizkiguten; orduan, guk ere berdin egitea pentsatu genuen. Ohartu gara formula hau askoz merkeago ateratzen zaigula, eta, gainera, lau urte hauetan ez dugu sekula arazorik izan. Haurrak ditugunez, gehienetan haurrak dituzten familiak aukeratzen saiatzen gara», nabarmendu du. Beraz, etxe aldaketa hauei esker, Bretainian bere lehen bidaia egin zuelarik, frantziar Estatuko Niza eta Perigord inguruetan ibili zen. Aurten, lehen aldiz, Marokora joateko asmoa dauka. «Aukera bat izan dugu, eta hartu egin dugu. Egia erran, etxe trukaketa sistema honetan gehienik Bretainiarrekin izaten ditugu harremanak, baina, noizbehinka, atzerrira joateko aukera ere izaten da», gehitu du Etxegoienek. Jatsuko familia honek batez ere www.domus2domus.com webgunea erabiltzen du bidaiatzeko. Serge eta Maite Tuereil ere Jatsukoak dira, eta hauek ere izan dute etxebizitza trukaketaren esperientzia. «Serge irakaslea da, eta irakaskuntzan aspalditik hedatua da bidaiatzeko sistema hau. Zerrenda-liburu batean agertzeko harpidetza egiten duzu, eta gero jendeak deitzen dizu», adierazi du Maitek. Bretainian izan dira hauek ere, beren lehen bidaian, baina iaz beren izena kendu egin zuten zerrendatik. «Ez da formula gaizki atera zaigulako, baina beste aukera bat ukan dugu. Aski berezia da, zeren, zerrendatik atera bagara ere, oraindik dei anitz izaten baititugu gure etxea trukatzeko», agertu dute. - Ipar Euskal Herrirako eskaera anitz Echanges Enseignants elkartea 1988an sortu zen. Pauen dago, eta irakasleentzat eta Frantziar Hezkuntza Nazionaleko langileentzat dago bereziki antolatua; izan ere, etxea trukatzearen formula hau hasieran batez ere irakasleek erabiltzen zuten. Elkarte honek 1.500 eta 2.000 harpide ditu mundu osoan; gehienak frantziar Estatuan, eta bereziki Paris aldean, baina zerrendan munduko beste hainbat lekutakoak ere ikusten ahal dira. Hain zuzen ere, harpide gehienak espainiarrak, italiarrak, ingelesak eta, hein txikiagoan, estatubatuarrak ditu. «Estatubatuarren kopurua urtez urte txikitzen ikusi dugu», adierazi zuten arduradunek. Aitzitik, Lapurdin, Nafarroa Beherean eta Zuberoan sistema honen erabiltzaileak ugarituz joan dira, baina, erakunde honen ustez, oraindik harpide gutxi dituzte eskualde honetan. Orotara, frantziar Estatuko hego-mendebaldean 108 harpide dituzte, eta gutxien Ipar Euskal herrian dago. «Eskaera anitz daude eskualde honetara etortzeko, baina eskaintza ez da hein berekoa».