Docutec XXI. mendeko apaizak Joanak dira gurean elizak jendez mukuru betetzen ziren garaiak. Jada oso jende gutxik aukeratzen du apaizgoa bizibide gisa, izan ere, apaizaren bizimoduak inor gutxi erakartzen du. Haatik, badira oraindik apaiz izateko erabakia hartzen dutenak. Joanak dira gurean elizak jendez mukuru betetzen ziren garaiak. Gizarteak azken hamarkadetan jasan dituen aldaketek, Eliza Katolikoak gizartearen gain zuen boterea gutxitzeaz gain, erabat irauli du Elizaren orain arteko jarduna. Horren adibide argienetakoa, apaiz bokazioen beherakada izan da: duela gutxi arte apaizgai berriez gainezka izaten ziren seminarioak, egun ia hutsik daude. Jada oso jende gutxik aukeratzen du apaizgoa bizibide gisa, izan ere, apaizaren bizimoduak inor gutxi erakartzen du. Haatik, badira oraindik apaiz izateko erabakia hartzen dutenak. "Jendea etortzen ez bada, geuk joan beharko dugu jendearengana" Mikel Larranbebere Zabala, Iruñekoa, 34 urte. 2002ko irailean apaiztu zen, eta orduz geroztik Leitza aldean dabil. Gazte jendeak elizarako joera handirik ez badu ere, Larranbeberek ez du uste XXI. mendeko apaizak aspertuko direnik. "Alderantziz, gero eta lan gehiago daukagu. Jende gutxiago etortzen da mezatara, baina apaizak ere askoz gutxiago garenez, gero eta herri gehiago hartuko beharko ditugu guregan. Gainera, jendea etortzen ez bada, geuk joan beharko dugu jendearengana. Horixe da nire ustez daukagun erronka nagusia: gertutasuna, jendearengandik hurbil egotea". Nafarroako apaiz gazteenetakoa izango da Larranbebere, eta hori seminariora ez zela horren gazte sartu. 26 urte zituen, eta bizimodua nahikoa antolatuta: Geografia eta Historiako ikasketak amaituta unibertsitatean, liburutegian lanean hasia, neska batekin harremanetan, oposaketak prestatzen,... Dena bideratu samarra; barruan halako hutsune bat sentitzen zuen, ordea, artean ez zuelako aurkitu bere tokia munduan. Hala, beste zerbaiten bila hasi zen: "Niretzat oso garrantzitsua izan zen otoitza, eta lagun apaiz batzuekin neukan harremana. Hala, pixkanaka-pixkanaka sartu zitzaidan Jaungoikoa, eta erabaki nuen proba egin behar nuela seminarioan, bestela betiko izanen nuela zalantza hori barruan. Erabaki zaila da, zure bizitza hankaz gora jartzea da, eta berez ni oso pertsona ausarta ez banaiz ere, une horretan indar berezia sentitu nuen". Larranbeberek gogoan du zein egunetan izan zen: 1996ko maiatzaren 8an. Etxean une dramatikoak bizi izan zituzten erabakiaren berri eman zienean; fededunak direnez, semearen erabakia estimatu zuten gurasoek, baina, hala ere, kezka ezin uxatu, amak batez ere: "Negarrez hasi zen, eta galdetzen zidan ea ba ote nekien zer zaila den gaur egun apaiz izatea. Lagunek ongi hartu zuten. Batzuek ez zuten ulertzen, baina pozik ikusten nindutenez beraiek era poztu egin ziren". Geroztik ez du zalantzarik izan. Leitzan bizi da, eta Juan Bautista erretorearekin batera beste hiru herri daramatza: Areso, Uitzi eta Gorriti. "Gure lana ez da batere konbentzionala. Ez daukagu ordutegirik, goizean goiz hasten gara eta jendeak badaki gauera arte nahi duenean etor daitekeela gure etxera", diosku. Iruindarra oso gustura dago Leitzan, jendeak harrera ona egin baitio: "Apaizaren figurak ez dauka garai bateko eragina herrian, baina pertsonaia publikoa, onartua eta estimatua da oraindik. Gazteen artean nabariagoa da hoztasun giroa, baina elizatik aparte samar bizi direnek ere badaukate konfiantza apaizarengan eta zerbait behar badute hurbiltzen dira". Elizaren doktrina eta gizartearen ohiturak ez datoz bat gaur egun, baina Larranbeberek ez du uste doktrina aldatu behar denik jende gehiago erakartzearren: "Eliza ez da enpresa bat eta ezin du edozein jokaera onartu bezero gehiago lortzeko. Zuzen jokatu behar dugu kontzientziarekin, fedearekin eta dotrinarekin, eta saiatu behar dugu jendeari hori adierazten, maitasunez eta inolako zorroztasunik gabe". Berari, adibidez, ez zaio iruditzen Eliza katolikoak emakumea diskriminatzen duenik: "Elizan bidegabekeria edo bereizketaren bat ikusiko banu, ez nintzateke apaiz izanen". "Eliza ez da apaizen kontua, kristauok egiten dugun erakundea baizik" Josema Requena, ordiziarra, 24 urte. Laugarren urtea du Donostiako Apaizgaitegian. "Apaizgaitegia ez da trokelatzeko makina bat, sartu eta apaiz bihurtzen zaituena. Gure hezitzaile batek dioen moduan, zu zaren bezalakoa zara, eta barnean daramazun apaiza agerrarazi behar duzu", azaldu digu Josemak apaizgaitegiaren jardunaz. Seminarioa ez da apaizak egiteko fabrika. Josemak argi du oraingoz etorkizunean apaiz izan nahi duela. Batxilergoa amaitu ostean sartu zen seminariora, inguruko guztien harridura sortuz. Josemak kontatu digunez, "printzipioz, nahiz eta nire erabakia errespetatu, ingurukoek agian ez zuten ondo ulertu ni zein erabaki mota hartzen ari nintzen. Baina gero, nire bizitzaren onerako izan dela ikusi dute, pozik bizitzeko aukera izan dela. Beraiek pozten dira, eta, nik uste, orain alde egingo dudala esango banie, sartu nintzenean baino nahigabe handiagoa hartuko luketela". Josema 2006. urtean apaiztuko da. "Une berriak, urte berriak datozkio Elizari, eta gauza berrietan pentsatu behar dugu. Eliza ez da apaizen kontua den erakunde bat, kristauok egiten dugun erakunde bat da. Kristaua den guztiak eduki ditzake ardurak Eliza horretan, eta, nik uste, horretarantz goazela, gero eta gehiago", dio Josemak Elizak egun bizi duen egoeraren inguruan. Horrenbestez, etorkizuneko apaiza "jendearekin eta jendearen beharretara egon behar duen apaiza" izango dela diosku. "Nire ikuspuntutik, behintzat, pertsona da garrantzia duena. Jendearen kezkak, beharrak, sentimenduak,... Horiengandik hurbil egon behar dugu, horiekin egon eta bizi. Horrek izan behar du gure jarrera nagusia". Hots, apaizaren jardunak ere garai berrietara egokitu behar du. Josemak dioenez, "azkenean, kristau elkarte batean batzen gaituena kristau izatea da. Ez da zure orientazio sexuala, edo ohean egiten duzuna,...". Hots, Elizak gai jakin batzuen inguruan -sexua, homosexualitatea,...- izandako jarrera gainditu behar dela uste du. Jakin badaki Elizak hanka sartze ugari egin dituela historian, "baina gauza guztietan bezala, gauza txarrei erreparatzen diegu askotan, gauza onei erreparatu beharrean. Balantza batean Elizaren akatsak eta ondo egindakoak jarriko bagenitu, gauza onen aldea gehiago jaitsiko litzateke. Baina horrek ez du saltzen. Gauero, kalean lo ez egiteko Santa Maria elizaren atzealdeko lokal batean hamabi lagunek lo egiten dutela esateak ez du saltzen. Baina Santa Mariako erretoreak ez dakit zer egin duela esaten badu, orduan bai, orduan sortzen da iskanbila!"