Docutec Bizkaie! Bizkaieraz idatzitako aldizkari elektroniko berriaren 0 alean datorren editoriala. Aldizkari honen aurkezpena egiten du. I. urtea - 2002ko garagarrilaren 1a - Hamaboskaria Agur eta ohore Bizikai Alkarte Kulturalaren ekinbidez sortutako proiektua, Bizkaie!, Bizkaierazko Aldizkari Elektronikoa, aspaldiko ideia, proiektua dagoeneko Interneten; esana eta izana ez dira gauza bera, ametsa orain urte batzuk eta errealitatea, ostera, gaur egun. Bidea ez da erreza izan baina, esaera zaharretan ez da guzurrik esaten eta gure kasuan be holan izan da: "gustoko lanean aldatzik ez". Kontuak kontu, bide luze horretan izandako nekeak, trabak eta aldatz gorak igaro dira eta emoitza eskuragai dago Sarean. Bizkaie!, Bizkaierazko Aldizkari Elektronikoaren helburuak asko dira, besteak beste, jendeak bizkaieraz gehiago irakurri dagian aukera emotea, bizkaierea aisian erabiltea, bizkaieraz egon badagozan herri aldizkariak sareratzea, ume eta gazteen hizkuntza gaitasuna sendotzea, munduko bazter guztietara heltzea... Zorionez, azken bolada honetan, indarbarrituta agiri da bizkaierea eta gero eta gehiago dira bizkaierearen alde ez eze, euskalki guztien alde azaltzen diran ahots eta iritziak; euskerearen onerako duda barik, izan be, Unescoren txostenei jaramon larregirik egin barik, euskereak aurrera egin dagian derrigor suspertu eta erabili beharko doguz euskalkiak, era horretara, euskera batu aberatsa osotu ahal izateko. Alde horretatik, Bizkaie! aldizkariak bidea urratu dau, kontuan izanda, orain arte ez egoela bizkai euskera hutsean argitaratutako aldizkaririk Interneten. Aurrerantzean, lagunartean edo etxekoekin bakarrik ez, bizkaierea teknologia barriekin uztartu eta aisian, denbora librean be erabilteko aukera izango da. Ez da ahaztu behar, Interneten jartzen dan informazio guztia munduko edozein txokotan irakurtzeko edo eskuratzeko modua dagoala eta, gauzak holan, mundu mailako zabalkundea izango dau Bizkaie! aldizkariak. Orain www.bizkaie.biz helbidean aurkituko dozuena 0 zenbakia da eta, beraz, probatzat hartu geinkeana; edozelan be, maketazio eta egitureari dagokionean, aldaketa lerregirik ez dozue igerriko ondorengo zenbakietan baina bai, ostera, edukietan. Bizkaie!, oraingoz behintzat, hamabostean behin sareratuko dogu eta maiatzaren 1etik aurrera, atalak eguneratzeko egunak hilaren lehenengo eguna eta hilaren 15a izango dira. Aldizkariak adierazmolde legez, bizkaierea erabiliko dau eta aurreikusitakoaren arabera, era guztietako gaiak jorratuko doguz hamalau ataletan.