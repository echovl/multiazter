Docutec Pilar Ibazeta: "Erasotzaileek etxean ikasitakoa errepikatzen dute" Ostegunean, hilak 25, Emakumeenganako Biolentziaren Aurkako Nazioarteko Eguna izango da. Gogoan izan beharreko eguna, zoritxarrez. Aurten Donostiako ehundik gora emakumek jo dute, tratu txarrengatik, Emakumearentzako Udal Laguntza Bulegora. Pilar Ibazeta bertako teknikari eta psikologoarekin hitz egin dugu. Zein da erasotzailearen profila? Normalean, gizon matxista izaten da; emakumea bere ondasun gisa hartzen du eta gizonezkoak familia menpean izan behar duela uste du. Bazterketa egoerek ere biolentzia ekarri ohi dute, baina tratu txarrak gizartearen maila guztietan gertatzen dira. Gainera erasotzaileak zoragarriak izan daitezke jendaurrean. Era horretako pentsamoldeak beste garai batekoak diruditen arren, tratu txarrak gazteen artean ere gertatzen dira... Erasotzaile gazteek etxean ikasitako portaera errepikatzen dute. Norberaren izaerak ere badu zerikusia, bestalde. Erasotzaile hauek frustrazioak jasateko eta barne bultzadak kontrolatzeko gaitasun txikia dute eta edozein arazori biolentziaz erantzuten diote. Eragingarriak al dira erasotzaileentzako tratamendu psikologikoak? Gehienetan, erasotzaileek familiak edo bikotekideak bultzatuta ekiten diote tratamenduari. Dena dela, beraiek ez dute uste gaizki ari direnik. Kasu horietan oso zaila da aldatzea; ez dute damurik eta askotan tratamendua bertan behera uzten dute. Erasotzailea errua sentitzeko gai denean, ordea, emaitzak lortzeko aukera handiagoa da, baina hori oso gutxitan gertatzen da. Aurten zazpi gizonek besterik ez dute tratamendua hasi eta hiruk eman dituzte aurrerapausoak. Adituek, tratu txarren arazoari aurre egiteko, heziketaren garrantziaz hitz egiten dute. Zertan datza heziketa? Familia ereduak oso garrantzitsuak dira; umeek ikusten duten bikote eredua, horixe izango da etorkizuneko harremanen oinarria. Alferrikakoa da aitak haurrari jendea ondo tratatzeko esatea, handik bost minutura amari oihuka hasten bazaio... Eskola beste gune garrantzitsu bat da. Aurrerapausoak eman dira eta umeak berdintasunean hezteko kanpainak egin dituzte. Jolastorduan neska-mutilen artean desberdintasunak daudenean, baina, ez zaie jaramon handirik egiten. Egoera praktiko horiei buruz hitz egin behar lukete ikasgelan, teoria hutsa ahaztu egiten delako. ***laburtua