Docutec Futbolari irainka Eskuin muturreko Ligallo taldeko 44 lagun egon ziren Sadarren adingabeak bat baino gehiago ziren. Gutxi izanagatik, 15.000 lagun sutan jartzeko eta mintzeko nahikoa ziren. Gainera, jokalari beltzek irtain arrazistak jasan behar izan zituzten. Zaragozaren muturreko zaleek etengabeko probokazioak egin zituzten Sadarren; aspalditik datorren gaizki ulertutako lehia da bi taldeen zaleen arteko ezinikusia Joan den igandean, ikuskizun negargarria izan zen Sadar futbol zelaiko harmailetan. Zaragoza eta Osasunaren arteko norgehiagokak beroak izan ohi dira, eta gertutasunak eragindako lehia aspaldiko kontua da. Baina lehia hori behar bezala ulertzen duten zaleak badira, bai Iruñean eta bai Zaragozan. Zoritxarrez, ordea, gaizki ulertzen duten zale apurrek besteek baino erraztasun handiagoa dute arreta bereganatzeko. Eskuin muturreko Ligallo taldeko 44 lagun egon ziren Sadarren adingabeak bat baino gehiago ziren. Gutxi izanagatik, 15.000 lagun sutan jartzeko eta mintzeko nahikoa ziren. Partida hasieran, Zaragozako zale bakar bat ez zen ikusten harmailetan. Lehen zatiko 37. minutuan, ordea, aipatutako 44 pertsona horiek harmaila nagusira sartu ziren. Poliziaz inguratuta zihoazen, noski. Eta Poliziaren babesak ematen dien lasaitasunarekin, inguruko guztiak iraintzen hasi ziren berehala. Eskuin besoak zerura begira jarri, eta Espainiako bandera harro erakusten zuten. Euren nazi ukitua ezkutatu ezinik, gas ganberetara bidali nahi zituzten euskal presoak lehendabizi, eta nafar guztiak gero («Euskal presoak, cámara de gas» eta «Todos los navarros, cámaras de gas», abesten zuten). Partida amaieran osasunazale guztiak hiltzeko prest zirela eman zuten aditzera gero: «El ligallo vuelve al Sadar, y a la salida os vamos a matar. Skins, cervezas, a romper cabezas», jarraitu zuten melodiarekin. Gero, Espainiako zelai askotan abesti klasiko bilakatzeko zorian denarekin hasi ziren, «Todos a una, puta Osasuna», eta Indar Gorri taldeko kideentzako mezuak etengabeak izan ziren. Mingarriena, hau: «¿Dónde están, Arantxa e Iban?». Osasunako bi zale horiek Indar Gorriko kideak ziren, eta orain bi denboraldi Osasunak Coruñan jokatu beharreko partidara zihoazela hil ziren, auto istripu batean. Esan beharrik ere ez da osasunazale bat baino gehiago atera zutela bere onetik. Eta noski, gaizki egindakoa errepikatzen erraza izaten denez, osasunazaleek ere irain larriak egin zizkieten. ETAri Zaragozako zaleak hiltzeko eskatu zionik ere izan zen («ETA, mátalos»), eta behin baino gehiagotan errepikatu zuten Pilarreko Ama Birjinaren aurkako lelo famatua: «Nos vamos a follar, a la Virgen del Pilar». Zaragozakoen ziriek nahi bezalako eragina izan zuten. Irain guztiak hemen jasotzerik ez dago, baina orain arte aipatutakoekin argi geratzen da umeentzako ikuskizuna ez zela izan igandean gertatutakoa. Baina halako egoerak saihesteko zer egin? Galdera horri erantzun aproposa ematea ez da erraza. Ligalloen ohiko portaera ezagututa, Zaragozara sarrerarik ez igortzea gutxienez talde honetako kideei jo daiteke irtenbidetzat. Baina horrek ez du ezer konponduko: «Iragan denboraldian, Ligalloei sarrerarik ez ematea erabaki genuen, baina talde gisa sarrera galarazi arren, Sadarren izan ziren, eta irtenbidea arazoa bera baino txarragoa izan daiteke. Talde gisa onartuz gero, badakigu poliziaz inguratuta etorriko direla, eta, hala, liskarrak eragozten dira, nahiz eta irainak eta zirikatzeak beti izango diren. Talde gisa etortzen ez badira, zaintzeko askoz zailagoak dira, beste edozein zaleren moduan etor baitaitezke», esan zion atzo Angel Bizkai Osasunako gerenteak Berriari. Poliziaren babesik gabe etorriz gero hainbeste ez direla doilortuko pentsa daiteke, baina, igandekoa ikusita, argi dago edozer gauza egiteko gai direla. Fermin Ezkurra barkamen eske joan zen Zaragozara Angel Bizkaik aspalditik ezagutzen du Osasunaren eta Zaragozaren arteko partidetako giroa. Fermin Ezkurra presidentea zenean, barkamena eskatzera ere joan ziren Osasunako agintariak Zaragozara, zenbait osasunazaleren jarrerarekin lotsatuta: «Ni gerentea nintzen ordurako, eta ez dut ahaztu partida hartan gertatutakoa. Zaragozako zaleak zeuden inguruan bengala bat piztu zuten, eta osasunazale batzuk Pilarreko Ama Birjinaren abesti famatua kantatzen hasi ziren. Joaquin Ramos Marcos zen epailea, gogoan dut. Bagenekien abesti hura Zaragozakoentzat oso mingarria zela, eta hurrengo egunean Iruñeko San Nikolasen parrokiara eta Zaragozako Pilarreko Ama Birjinaren elizara lore sorta bana bidali zuen Fermin Ezkurrak, barkamena eskatzeko. Bigarren itzulian Zaragozara joan ginenean, presidenteak berak beste lore sorta bat eman zuen Pilarrera, iraina kitatzeko». Osasunako gerenteak ez du irtenbide errazik ikusten. Hainbeste babestu beharrean Poliziak halako zaleak gogorrago hartu beharko lituzkeela pentsatzea logikoa da, baina, Bizkaik azaldu zigunez, Poliziak bere lana egin zuen. «Ligalloko 56 zale zetozela bagenekien, baina, azkenean, 44 soilik sartu ziren zelaira. Tuteran iskanbilak izan zituzten errepide ondoko taberna batean, eta Guardia Zibilak hamar laguni ez zien utzi etortzen. Iruñera etorri ziren 46 lagunetatik biri Sadarren sartzen galarazi zien Espainiako Poliziak, eta, azkenik, 44 sartu ziren. Poliziaren lana ere ez da batere erraza», esan zigun Bizkaik. Tuteran atxilotutakoek oihu eta marrazki faxistak egin zituzten, eta Gabonetako zenbait apaingarri hautsi. Nafarroara iritsi berriak ziren. Haien lagunek, ordea, Iruñerako bide osoa egin zuten, eta futbola gustuko duen oro lotsarazteko moduko ikuskizuna eman zuten. Sadar ez da aspaldian betetzen, eta igandekoak ez du lagunduko. Futbola futbola besterik ez dela esatea gehiegizkoa izango da agian, egunero egunkariak eta telebista albistegiak hainbeste betetzen dituen kirola izanik; baina beste tragedia bat gertatu aurretik, komenigarria litzateke neurriak hartzea. Aspaldi honetan giroa gaiztotzen ari dela konturatzeko adinako sintomak ikusi dizkiogu gaixoari. Futbola ospitalera larri eraman aurretik, sendagaiak probatzen hasi beharko lukete ahal dutenek. Gaur bertan sei urte eta astebete bete dira Aitor Zabaleta Realeko zalea Madrilen hil zutenetik.  Jokalariak ere, erasota Arrazakeria Morales eta Weboren aurka Zelaira baino gehiago begiratzen zuten Ligalloek harmailetara igandean, eta, horregatik, irainik gehienak osasunazaleentzat izan ziren. Halere, Osasunako jokalari beltzek baloia ukitzen zutenean, oihu eta imintzio arrazistak egiteko tarterik izan zuten Zaragozako muturreko zaleek. Nahiz eta euren taldeko jokalari beltzak ere mindu ditzaketen Alvaro zentral brasildarra zelaian zen, Pierre Webo kamerundarrak eta Richard Morales uruguaiarrak baloia ukitzen zuten bakoitzean, gorila baten antzeko oihuak egiteko lotsarik ez zuten izan Ligalloek. Sadarren bildutako beste 15.000 lagunek berehala gaitzetsi zuten jarrera hori, baina Espainian arrazakeria modan dagoela dirudi. Luis Aragones hautatzaileak Reyes jokalariari Thierry Henri taldekide frantziarraren inguruan esandakoek «beltz puta», esan zuen hautsa harrotu zuten, eta Espainiako selekzioak Ingalaterraren aurka Madrilen jokatutako adiskidantza partidan ere jokalari beltzak iraindu zituzten zenbait zalek. Gaizki egindakoa erraz ikasten omen da; Ligalloek bai, behintzat.