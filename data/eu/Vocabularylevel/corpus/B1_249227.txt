Docutec Manuela Benítez Manuelak euskara ikasten egindako bidea azalduko digu ondorengo lerrootan. Puerto Hurraco-Azpeitia-Zarautz: hori da Manuela Benítez Reyes-en gurasoek egin zuten bidea. 1956an etorri ziren Extremaduratik Azpeitira, eta handik Zarautza. Hantxe jaio ziren 3 seme-alabak. 1980. urte aldera dantza-talde batean sartu zen Manuela, Manu, ahizparekin batera, eta euskarazko azalpenak ulertzen ez zituztenez, deseroso sentitzen ziren. Horrela, 19-20 urterekin euskara ikasten hasi zen Zarauzko Udal Euskaltegian, 15 ordu astero 'oso ondo aprobetxatuak', 9 hilabetez. 1983an AEK-ren Ataungo barnetegira joan zen, eta berriro Zarautza beste hiru ikasturte egitera. Egun Justizia, Lan eta Gizarte Segurantza sailean lan egiten du Manuelak, Donostian. 1. Zein da, zure ustez, euskara ikasteko modu hobea: bakarka ala taldean, ala biak batera? Hasieran taldea da inportantea, baina teoria ere beharrezkoa da. Euskarri teorikoa behar duzu. 2. Zer da irakasle batengan gehien estimatzen duzuna? Dinamikoa izatea, Koldo Gonzalez de Txabarri, Rufino Iraola edo Fermin Aramendi irakasleak bezalakoak. Ikasleari barruan duen hori ateratzen jakitea. Aspergarria ez izatea eskolak ematen. 3. Nolakoa zen zure ikaskide-taldea? Ez da bakarra izan, baina hasierako hartan lanerako behar zuten hiruzpalau kenduta, besteok atsegin genuelako joan ginen euskara ikastera. Nik euskaraz hitz egin nahi nuen Zarauzko jendearekin, batez ere 14-15 urte dituzunean jendea ezagutu nahi duzu, niri mutil bat gustatzen zitzaidan, berarekin euskaraz egin nahi nuen. 4. Zein da gehien gustatzen zaizun ariketa-mota? Zergatik? Mahai baten inguruan jarri eta eztabaidatzea. Eta hitz egiteko gogorik ez duzunean, idazlanak egitea. Eta aditzak. Orri hura, aditz-taula zuri hura. asko gustatzen zitzaidan. 5. Gustuko al zenituen ikasgelatik kanpoko ekintzak? Zergatik? Zarautzen ostiraletan poteo txiki bat egiten genuen, eta oso ondo. Gure euskara kalera ateratzen genuen horrela, guk ikasitakoa, kaskarra. baina hori egin behar da. Ataunen, berriz, gogoan dut nola joan ginen On Joxemiel Barandiaranen etxera, edo nola atera ginen ataundarrei inkesta bat egitera, ea zer iruditzen zitzaien gu han egotea galdetzera. 6. Zerk edo nork lagundu dizu gehien euskara ikasten? Nire izaerak, nire printzipioek. Euskara beste edozein hizkuntzaren antzekoa da, komunikatzeko balio duena, eta horretarako tresna berak dituena. Altxorra da. Eta erabili egin behar da. Nahiko baikorra izan naiz beti. 7. Zer ikasten da beste ikasleengandik? Egin behar ez dena, batzuetan pentsatzen nuen, nik ez dut hori bezalakoa izan nahi. Edo alderantziz, hori, bere lotsa eta guzti, ausartu egin da hitz egitera. Eta ni zergatik ez naiz ausartuko? 8. Laguntzen al dizute teknologia berriek euskara ikasten? Niri telebistak lagundu zidan. 9. Gramatikazko arauak zer dira zuretzat, lagungarriak, aspergarriak? Gehiegi dira, agian? Behar-beharrezkoak dira. Ez dut problemarik gramatikarekin. 10. Zer da ikasten errazena gertatu zaizuna? Zergatik? Ez dakit erraza izan zen, baina mutil-lagunak gaztelaniaz egiten zidan, eta nik eman nuen euskaraz aritzeko pausua. 11. Nola konbentzitzen duzu zeure burua ikasten jarraitzeko? Oraindik ikasten ari naiz. Esan nahi dut, aitaginarrebarekin eta nagoenean mahaian eserita ez naiz gauza, gaztelaniaz ez bezala, bi elkarrizketa batera segitzeko, galdu egiten naiz. Badakizu, euskaldun zaharrek ez dute abiada moteltzen euskaldun berri baten aurrean. Hasieran bai, baina gero ez. 12. Zertarako ikasi nahi zenuen euskara? Hemengo jendearekin euskaraz egin nahi nuelako. 13. Une honetan non erabiltzen duzu euskara? %80an euskaraz egiten dut. Etxean, lantokian, oporretan semearekin. Extremadurara joaten naizenean ere euskaraz egiten diot semeari, nahiz eta han ez duten ondo ulertzen zergatik ez diodan gaztelaniaz egiten. Geroz eta gutxiago, baina oraindik ere mindu egiten dira. Baina, semea abiada bizian ari da gaztelaniaz ikasten, lagun baten amak egiten dio ez dakielako euskaraz, eta ari da ikasten. ziztu bizian.