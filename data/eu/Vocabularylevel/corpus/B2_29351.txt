Docutec Publizitatea etxe barrura Lehiak ekarri du publizitate-eremuak eta -teknikak zabaltzea, eta tartean, baita kontsumitzaileei egindako iruzurra ere, telefono-deiak eta Internet bidezko eskaintzak dira arlo horretan azkeneko berritasunak.. Publizitate mezuek etxe barrura egiten dute salto gero eta sarriago Produktuak ugaritzeak eta elkarren arteko lehiak areagotu egin du publizitatearen beharra. Hark berekin ekarri du publizitate eremuak eta teknikak zabaltzea, eta tartean, baita kontsumitzaileei egindako iruzurra ere, telefono deiak eta Internet bidezko eskaintzak arlo horretan azkeneko berritasunak dira. Publizitateak berekin dakar berritasuna, horixe du, gainera, arau nagusia, berritzaile izatea, eta nola ez, hartzailea harritzea. Enpresa guztiek helburu bera izateak, baina, publizitatearen mugak zabaldu ditu, eta egokitasunaren eta legezkotasunaren mugara eraman ditu enpresa asko. Publizitateari, bestalde, azken urteetan, teknologia berriak garatzearekin bat, beste ezaugarri bat gaineratu zaio, hipertestualitatea, hain justu ere. Izan ere, egun, irratiz, telebistaz eta egunkariz ez ezik, telefonoz eta Internet bidez ere iristen dira publizitate mezuak kontsumitzaileengana, mugarik ez balute bezala. Telefono mugikorra zabaltzeak eremu berriak eta iristeko bide berriak eskaini dizkie publizitate mezuei, bai eta posta elektronikoaren erabilerak ere. Iristeko bide berri horiek direla-eta hartzaileak ez du askotan hautatzeko modurik, nahi edo ez, mezua jaso beste irtenbiderik ez baitu izaten. Eremu horretan, iruzurrak, gainera, esparru zabala hartu du. Azken boladan Euskal Herrian ere arrunt bilakatu dira, esaterako, telefono bidezko harremanak. Nork ez du jaso «halakoa egokitu zaizu» edota «zu izan zara hautatua» dioen mezuren bat. Zortea baino gehiago, amua da gehienetan, zoriaren atzean eskaintzak baino ez baitira ezkutatzen gehienetan. Oraindik ere salmentak indartzeko bide horiek erabiltzen dituzten enpresak ugariak badira ere, Joseba Etxebarria Euskal Herriko Unibertsitateko (EHU) Publizitate Saileko irakaslearen esanetan, horrelako teknikak gero eta gutxiago erabiltzen dituzte. «Izen oneko enpresek ez dute nahi izaten inork kritika ditzan, eta metodo horiek askotan kontsumitzailea amorrarazi baino ez dute egiten», esan du. Izan ere, publizitate mezuok jendea gogaitu egiten dute, iruzur egin dietelako sentsazioa sorrarazten diete. Legezkotasunari dagokionez, Etxebarriak esan du zerbait eskaini eta ematen dizuten heinean legezkoak direla «esandakoa betetzen baitute». Azken batean, irakaslearen esanetan, sustapen modu bat baino ez baita. Zerbait eskaini eta hura ez ematea, ordea, legez kanpokoa da, bide horiek enpresaren produktuak merkatuan zabaltzeko asmoa ezkutatzen badute, bederen. Iruzurgileen asmoetatik babesteko eta kontsumitzaileek autonomiaz eta askatasunez erosteko duten eskubidea defendatzeko bideak badira, ordea, Etxebarriaren arabera. Gainera, «horrelakoetan kontsumitzaileak eskura dituen lege tresnak erabili behar ditu, kontsumitzailea neurri handi batean babestuta baitago». «Publizitate pertsonalista» definitzen ditu EHUko irakasleak telefono bidez egiten dituzten publizitate kanpainak. Izatez, gainera, zentzu osoan dira izaera horretakoak, norbanakoaren etxera barneratzen baitira zuzen-zuzenean. Etxeko telefono linearen bitartez iristen zaizkio kontsumitzaileari mota horretako eskaintzak, eta gero eta maizago telefono mugikorraren bitartez. Nola lortzen dituzte, baina, enpresek telefono zenbakiok? Etxeberriaren esanetan, Internet bidez lortzen dituzte enpresek askotan telefonoak. «Musika jaistean edota bestelako produktu bat eskuratzean telefono zenbakia eskatzen dute. Ondoren, haiek erabiltzen dituzte beren publizitate kanpainak bideratzeko, edota beste entrepresa batzuei eskaintzen dizkiete», esan du Etxebarriak. Hori dela-eta, irakaslearen esanetan, mezuak jaso nahi ez dituenak tentu handiz ibili behar du eta orrialde horietako letra txikia arretaz irakurri. Telefono zenbakia eman duenak, ordea, badu modurik publizitate mezu horiek ez jasotzeko. «Legeak araututa ditu horrelakoak, eta enpresa horiek gure telefonoetara gehiago deitzerik ez badugu nahi, nahikoa da gure telefono zenbakiak ezabatzeko eskatzea», adierazi du. Horrela ez bada, kontsumitzaileari salaketa jartzea beste biderik ez zaio geratzen. Euskal Kontsumitzaileen Antolaketa (EKA) iruzur egin dietela-eta herritar ugariren kexuak jasotzen dituen elkartea da. EKAko presidenteak, Koldo Nabaskuesek, publizitate arloan egiten dituzten iruzur asko ezagutzen ditu. «Azken iruzurretako bat urtarrileko telefono fakturetan topatu dugu. Joan den hilabetean iritsi ziren telefono faktura askorengatik irregulartasun askoren kexua jaso dugu, zenbait ordainagiritan 30 eta 300 euro bitarteko iruzurra agertu baita», esan du Nabaskuesek. Horien erantzule dira, EKAko presidentearen esanetan, Interneten ugari diren iragarkiak. «Iragarkiotan hainbat gauza eskaintzen zaizkio kontsumitzaileari, baina inoiz ez zaio horren truke ordaindu behar duena adierazten. Horietan sartu eta kontsumitzailea ohartu gabe dei lokal bat egitetik 806 motako dei bat egitera pasatzen da», adierazi du Nabaskuesek. Iruzurrok kontsumitzaile askok salatzen badituzte ere, iruzur kopurua askoz ere handiagoa delako susmoa du Nabaskuesek. «Askok ez dituzte beren telefono ordainak arretaz irakurtzen, eta, beraz, inolako kexurik egin gabe ordaintzen dituzte», adierazi du. Internet bidez egiten direnak, baina, ez dira kontsumitzaileari egiten zaizkion iruzur bakarrak. Nabaskuesek modu berezian nabarmendu ditu ere bai «hau eta hura egokitu zaizu» dioten telefono deiak. Haiei dagokienez, telefono bidez normalean ez dela «ezertxo ere egokitzen» jakinarazi du EKAko presidenteak. Iragarki horiek, gainera, ez dira onargarriak, Nabaskuesen arabera. «Publizitatearen lehen araua argia izatea da; beharrezkoa da kontsumitzaileak jasotzen duena eta horren truke ordaindu behar duena argi eta garbi ezagutzea», esan du Etikan onargarriak ez izateaz gain, asko legez kanpokoak ere badira, EKAko presidentearen esanetan. Alde horretatik, Nabaskuesek gogoan du duela hilabete gutxi arrunt bilakatu zen iruzurra. «Telefonikako langileak balira bezala deitu eta denboraldi luzez dei guztiak dohainik egiteko aukera ematen zuten. Sari hori jasotzeko, ordea, berehala 806 motako telefono zenbaki batera deitzeko eskatzen zuten», esan du. Nabaskuesek adierazi duenez, jende askori egin zieten iruzur teknika horrekin, azken batean, dirua egiteko beste modu bat baino ez baitzen. Guztiarekin, eta publizitatea esparru pribatuenetara barnera ez dadin, kontsumitzaileak arreta jarri behar du, mugak arautu, eta nola ez, publizitateak erabiltzen dituen bide berriak ezagutu behar ditu, horixe baita mugak jartzeko modu bakarra. Halere, zenbait aholku ematea ezinbestekoa da, EKAko presidentearen arabera. Alde horretatik irmoki nabarmendu du telefono deien bidez jasotzen diren eskaintzak direla-eta, ez dela ez telefono zenbakirik ez eta kontu korronteko zenbakirik eman behar. Hala ere, bateren batek, nahi ez duen produktu bat erosten badu, «itzultzeko aukera» badu, legeak horretarako 20 eguneko epea ematen baitio kontsumitzaileari.-      