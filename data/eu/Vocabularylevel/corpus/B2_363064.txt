Docutec %100 Ken Zazpi "Argiak" (Oihuka, 2007) izena du Ken Zazpiren laugarren lanak. Izan ere, lainoak uxatzeko asmoz itzuli direla aitortzen du musika-taldeak. Diskoak hamabi kantu berri jasotzen ditu, 40 kantuko bildumatik aukeratutakoak. Hilabete honetan jarri da salgai eta publikoaren erantzuna ezagutzeko irrikan daude orain taldekideak. Eñaut Elorrieta, taldeko abeslariarekin hitz egiteko parada izan dugu eta egindako lanarekin pozik daudela honela azaldu digu: "arima eta bihotza jarri dugu". Badira, hala ere, hamaika urte Ken zazpi izeneko proiektuaren oinarriak jartzen hasi zirela. Geroztik, gauza asko gertatu dira, baina bat argi dago: euskal musikagintzaren erreferente nagusietako bat bilakatu da Ken Zazpi taldea. Argiak izenpean, Ken Zazpi berrindartuta itzuli da. Gernikako taldearen laugarren lanak aurreko diskoetako esperientziak jasotzen ditu, taldearen estiloa sendotuz. "%100 Ken Zazpi da, hau da, oso gurea da. Denborarekin gure bidea finkatzea lortu dugu eta bide horretan aurrerapauso bat eman dugu". Halaxe definitu du Eñaut Elorrietak kaleratu berri duten lana. "Lainotsuak diren garai hauetan" argia pizteko beharra ikusita, itxaropena iradokitzen duten 12 kantu bildu dituzte diskoan. Aukeraketa egitea, ordea, ez da erraza izan: "Konposizio aldetik lan handia dauka, 40 kantutik gora egin genituen eta bilduma horretatik 12 gustukoenak aukeratu ditugu". Produkzio-lanak, berriz, Rafa Sardinaren ardurapean egon dira. Bermeoko ekoizlearen ibilbidea oso arrakastatsua da: Hamar Grammy irabazi ditu eta izen oneko nazioarteko artisten lanetan parte hartu du. Boskotearentzat ekoizle batekin elkarlanean aritu diren lehen aldia izan da eta Sardinaren eragina nabaria da azken emaitzan. "Oso esperientzia aberasgarria izan da, bai maila profesionalean zein pertsonalean, asko ikasi dugu. Oso ondo ulertu du zer nahi dugun eta gure nortasuna indartzen lagundu digu, baita bilatzen dugun soinua aurkitzen ere". Diskoari azken ukituak emateko Los Angelesera abiatu ziren, Rafa Sardinaren estudiora, eta Eñaut Elorrietak dioenez, "prozesua momentu magikoz beteta egon zen": "Gure lurrari izena duen kantua, adibidez, estudioan bertan jaio zen". Bestalde, lanerako ez ezik, hiria ezagutzeko tarterik ere izan zuten, gauez batik bat. "Kultur mugimendua oso zabala da eta musikari ugari ezagutzeko aukera izan genuen. Record Planet-en egon ginen eta ikaragarria izan zen, bertan Led Zeppelin edo Jimi Hendrix bezalako musikarien lanak grabatu baitira". Aurreko diskoan bezala, azkeneko lan honetan ere katalanari lekua egin nahi izan diote eta bi abesti hizkuntza horretan grabatu dituzte: "Kataluniako herriari keinu bat egin nahi izan diogu, gure ikuspuntua haien hizkuntzan transmitituz. Errespetu handia diogu Kataluniari eta ez dugu edozein abesti aukeratu: "Gernikan" izenekoa da horietako bat". Boskoteak urtebete baino gehiago darama eszenatokira igo gabe eta publikoaren berotasuna zuzenean sentitzeko gogoz dago. Elorrietak dio ez direla publikoaren erantzunaren beldur: "Arima eta bihotza utzi ditugu diskoan, daukagun guztia eman dugu eta hori igarriko dela uste dut. Zentzu horretan, oso lasai gaude egindako lanarekin". Izan ere, urteotan hartutako esperientzia ez da debaldekoa izan: "Azkeneko diskoarekin heldutasun-puntu bat lortu dugu, batez ere, buruan daukagun hori kantuetan islatzen ikasi dugulako. Kontzertuek ere esperientzia handia eman digute. Bestalde, Gernikatik ateratzeak eta etxetik kanpo ibiltzeak taldea bera sendotu egin du". Arrakastaren zaporea Atzo da bihar estreinako lanarekin ezagutu genituen duela zazpi urte. Lehenengo kontzertua Lasarteko taberna batean eskaini zuten, tabernariaz eta lauzpabost lagunez inguratuta. "Hasiera guztiak gogorrak dira, baina atzera begiratu beharra dago gauzak erlatibizatzeko eta zein zorionekoak garen ohartzeko". Bidean, bigarren lanak, hain zuzen, taldearen arrakasta sendotu zuen, baina atseden hartzeko beharra sortu zien: "Arrakastaren zurrunbiloan sartuta geunden eta distantzia hartzeko beharra genuen nora joan nahi genuen jakiteko: Gelditu denbora lan akustikoa da horren erakusle. Musikagile bezala oso erronka handia izan zen eta bide batez, Arriaga eta Kursaal bezalako aretoetan jotzeko aukera izan genuen eta beste era bateko musikarekin zein publikoarekin moldatzen ginela ohartu ginen". Azkeneko lana entzuteko aukerarik izan ez dutenentzat Durangoko Euskal Liburu eta Diskoen Azoka ezinbesteko zita izango da, bertan boskotearen lan berria erosteko aukera izango baita. Ken 7, Eñaut Elorrietaren begietatik Jon Mikel, gitarra: gustua eta sentsibilitate handia Jon, bateria: energia eta bizitasuna, batez ere zuzenekoetan Iñaki, teklatua: lasaitasuna eta heldutasuna, bere izaeragatik eta bere esperientzia luzeagatik Beñat, gitarra: musikaltasuna, batzuek esaten dute berak kantuak polit egiten dituela Beltza (Igor), baxua: konstantzia