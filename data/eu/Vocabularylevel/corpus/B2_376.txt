Docutec Muxu batek alarma antiterrorista piztu du Hegazkinean zegoen neska bat korrika atera zen bat-batean bere gurasoei azken muxua ematera, eta horrek izua zabaldu zuen beste bidaiarien artean. Errumaniako ikasle gazte batek gurasoei emandako azken muxuak alarma antiterrorista piztu zuen Bukaresteko aireportuan atzo, eta ordubetez atzeratu zuten Air France konpainiako hegazkin baten irteera. Hegazkineko ateak ixtear zirela, neska gaztea korrika atera zen bat-batean bere gurasoei azken muxua ematera eta inori ezer esan gabe; zalaparta batean atera zenez, gainontzeko bidaiariengan izua zabaldu zen, bonba bat utzi zuen terrorista bat zela pentsatu baitzuten. Alarma guztiak piztu, eta poliziak agertu ziren berehala. Segurtasun prozedurari jarraituz, bidaiari guztiak atera zituzten hegazkinetik eta goitik behera arakatu zuten aparailua, txakur eta guzti. Azkenean, gaizki-ulertzea izan zela konturatu, eta ordubete beranduago atera zen Parisera zihoan hegaldia, iskanbila guztia sortu zuen neska ere barruan zihoala.