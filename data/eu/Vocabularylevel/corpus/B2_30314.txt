Docutec Eskola zoriontsuak Gurasooi gustatzen zaigu pentsatzea gure haurren eskolak, gure gazteen institutuak parke tematikoak direla, eta, halako batean, ukatzen dugun errealitate horrek eztanda egiten du gure muturraren aurrean eta harritu egiten gara, guztiz. Gurasooi gustatzen zaigu pentsatzea gure haurren eskolak, gure gazteen institutuak parke tematikoak direla eta bertan gure bihotzeko kuttunek dibertituz ikasten dutela, zintzo-zintzo eta algara artean, zu lehenago, ez zurea da txanda, ze polita den mundua hemen goitik. Disneyk sortutako parkeetan bezalaxe. O, zeinen zoriontsu diren neska-mutilak matematiken norian bueltaka, ze alai hizkuntzaren txirristatik behera. Paradisuan. Eta, halako batean, ukatzen dugun errealitate horrek eztanda egiten du gure muturraren aurrean eta harritu egiten gara, guztiz. Gazte batek bere burua hil duela, beste bati lapurtu egin diotela, paliza bat jo edo dirua kendu, agian dena batera eta ezin dugu entzundakoa sinetsi. Inolaz ere. Hori filmetan gertatzen da, atzerri urrunean, ez gure parke tematikoetan, ez gizarte zibilizatu eta harro honetan. Zeinek pentsatuko zuen, hain eskola txukunean, hain herri edo hiri ederrean. Ez da posible, hau amesgaizto bat besterik ez da, telebistaren gezur bat. Egiten dugu hainbat keinu, botatzen dugu hainbat kexa samin, seinalatzen ditugu errudun iruditzen zaizkigun pertsonak, esaten dugu guztiok garela nola-hala errudun eta, gero, betiko sinismenetara itzultzen gara, korrika eta presaka. Otoi bat Disney jaunari eta lehen bezain lasai jarraitzeko prest gaude. Hemen ez delako horrelakorik gertatzen, hemen, gehienez jota ere, umekeriak gertatzen direlako. Edozein gauza nork bere erantzukizunari erantzun baino lehen, edozein gauza gauzak aurrez aurre bere itsusitasunean begiratu baino.