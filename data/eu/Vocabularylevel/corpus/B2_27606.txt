Docutec Balantzea egitean Iritzi artikulu honetan bizitzan zein gauza diren inportante azaltzen saiatzen da egilea, funtsezko ez diren gauzetan lehiatzen omen gara bizitza osoan. LAURA MINTEGI / Erraza behar lukeena zail egiten dugu, bizitza konplikatuz. Horren gaitza da logika sinpleenak dioenari kasu egitea? Nor bere etxean nagusi da. Auzokoari ez inposatu norberarentzat nahi ez duguna. Pertsona guztiak pertsonak dira, koloreak sinesmenak edo ohiturak gorabehera. Ez dago igualak diren bi gizaki, eta ezberdintasun guztiek osatzen duten gizateria. Iritzi ezberdinak direnean, hitz eginez saiatuko da hurbilketa, eta, lortu ezean, txandaka nagusituko zaizkie ideia batzuk besteei, txanda errespetatuz. Heriotzari begi-niniak ikusi dizkioten guztiak, edo bizitza korapilatsua bizi ondoren balantzea egin duten gehienak, bat datoz gauza batean: gauza garrantzitsu gutxi daude bizitzan, eta gauza horiek izaten dira, hain zuzen, lehenik alboratzen direnak, lehentasuna azaleko kontuei emanez. Balantzea egiten dugunean ikusiko dugu bi gauzak soilik dutela garrantzia, eta beste dena, bizitzan zehar horrenbeste ordu, neke, disgustu, negar eta erresumin sortu diguten horiek, huskeria hutsa direla, ezdeusa, bitsa, aparra, balantze batean sartzerik ere merezi ez duena. Bi gauza soilik dira garrantzitsu pertsonen bizitzan: maitatzea eta maitatua izatea, eta nor bere buruarekin ados egotea, koherentzia alegia. Pertsona ona izan, osoa, «giza» izena bereganatzeko duintasun nahikoa duena. Bitartean, ordea, bizitza oztopo-lasterketa bihurtzen dugu, huskeriari punta ateratzen diogu. Giza harremanak zorroztu, garraztu eta zaildu egiten ditugu, erraza izan beharko litzakeena ezinezko bihurtzen dugu. Mina ematen dit munduak, mina errespetu faltak, mina oinarri-oinarrizkoak izan beharko liratekeen eskaerak sistematikoki ukatuta ikusteak. Mina ematen dit eskaera bidezkoei emandako ukazioagatik sorrarazten den erantzun bortitza, gero eta bortitzagoa ukazioa erabatekoa denean. Mina ematen dit esperantzarik ez dagoelako mezu ankerra hedatzeak. Mina dut mina ikusteagatik, sentitzeagatik. Mina, negarra ere lehortu zaidala nabaritzean. Maitasuna eta koherentzia dira balioa duten bakarrak, eta bizitzaren amaieran, balantzea egiten dugunean, hobe genuke aktiboen aldea mardula izatea eta pasiboena eskasa, orduan atzera egiterik ez da egongo eta.