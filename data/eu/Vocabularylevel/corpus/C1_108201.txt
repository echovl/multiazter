Docutec Gebara inguruak Abuztuko igande goiz eguzkitsu hartan Gasteizko kaleak hutsik zeuden, hiriko jaiak pasatu berritan jende-mordoa beste norabait alde eginda baitzegoen; batzuk, geratzen zitzaizkien opor egunak non edo non ematera; beste batzuk, jaien zirkuituari jarraituz, beste hiri batzuetara, zalaparta gehiagoren bila. Horrela hasten da bidaia honen kontakizuna. Kontua da ni ez nindutela larregi motibatzen plan batak ez besteak eta hurrengo asteetan Gasteizen bertan lasai geratzea erabakita neukala, Arabak han-hemenka dauzkan bazter ezkutuak arakatu eta ingurunea hobeto ezagutzeko, horretarako oinezko nahiz bizikletazko txangoak eginez. Goiz hartan norantz jo erabakitzeko, hartu berria nuen jokaera xelebre samar baten arabera, probintziako mapa mahai gainean zabaldu nuen. Gero begiak itxi eta atzamarra, airean buelta-pare bat eman ostean, azareko puntu batean ezarri nuen. Orduko hartan, patuak erabakita, atzamar-puntak ura jo zuen, Gasteiztik hurbil samar kokatutako toki batean, Ulibarriko urtegiaren hego-ekialdeko muturrean, hain zuzen. Inguruko herrien izenak begiratu nituen. Batzuk guztiz ezezagunak ziren niretzat: Urizar, Langraitz Ganboa, Mendixur... Beste batzuk, ostera, arrazoi bat edo besteagatik, ez zitzaizkidan hain arrotzak: Garaio, entzunda neukanez, Gasteizko hondartzaren antzeko zerbait delako; Gebara, antzinako dorretxea daukalako; Barria, monasterio zaharraren alboan dagoelako... Minutu batzuetan mapari begira egon nintzen eta berehala egun hartarako, mendiko bizikletaz egiteko aproposa izan zitekeen ibilbide bat prestatu nuen: urtegiaren hegoaldeko bazterretik Garaiora joango nintzen; bertan bainua hartu, gero Gebarako gaztelua ikusi, Barria bisitatu... eta, gogorik izanez gero, agian Zalduondoraino edo Aguraineraino joan nintekeen. Artean goiz samar zen eta, egun osoa hartuta, denerako astia egongo zen. Horixe izan zen gutxi gorabeherako plana, eta, prestakuntzan gehiegi luzatu barik, motxila txikian jateko zenbait gauza eta arropa-pixka bat sartu, bizikleta hartu eta urtegirantz abiatu nintzen, trenbide zaharraren gainean egindako bidegorritik. Ordu-erdi inguru pasatuta, Arroiabe herriaren parera heldu nintzen eta errepidetik jarraitu beharrean, nudistak egoten diren lekurantz jo nuen, mendiko pista batetik. Ibilbidea gutxi gorabehera erabakita izan arren, pixka bat noraezean ibili nintzen, edo, hobeto esanda, bidezidorrek eramaten ninduten parajeetan barrena, larregiko ardura barik. Bidexka haietariko batetik basoan sartu eta gorabehera batzuen ostean, arbola artetik irten eta ustekabean lurmutur eder batean suertatu nintzen. Belardiaren amaieran amildegia zegoen alde guztietatik, eta behean, lurmuturra inguratuz, urtegiko ura. Toki hartan istripuz hildako Jon Llanos kirolariaren ohorezko plaka bat zegoen, eta bertatik Zuhatza uhartearen eta Ullibarri Ganboa herriaren ikuspegi bikaina zegoen. Atsedenaldi txiki baten ostean, buelta eman eta berriro basoan sartu nintzen. Bidezidor eta pistetan gora eta behera ibili ondoren, errepide batera irten eta Langraitz Ganboa herrira iritsi nintzen. Inguruko soro zabaletan nekazari bakanen bat ageri bazen ere, herri hustua ematen zuen, eta antzeko itxura hartu nion pista bati jarraituta heldu nintzen Urizar herrixkari ere. Biak, ur bazterrean kokatuta, belardi zabalez inguratuta, oso herri ederrak iruditu zitzaizkidan; gainera, sekulako bake-giroa gordetzen zuten, han inguruan kotxez ibili ezin zenez, igandezale-aldretatik babestuta zeuden eta. Urizarretik aurrera jarraitu nuen ur bazterreko belardietatik, zaldien artean pasatuz eta ahate -taldeak nahi gabe uxatuz; handik ordu-erdira, urtegiaren sakontasun txikiko adar bat zeharkatu ondoren, jendez betetako leku batera heldu nintzen. Garaio zen, Gasteizko hondartza. Hondartza barik, harritza esanda hobe, harri-kozkorrek betetzen baitzituzten ur bazterrak. Lekua artifiziala zen, diputazioak Gasteiz aldeko bainuzale eta eguzkizaleentzat propio prestatutakoa, baina oso gustu onez antolatuta zegoen. Ondo zaindutako belardi zabalak zeuden, arbola landatu berri asko, aparkalekuak ondo mugatuta zeuzkaten... Guztira oso leku txukuna iruditu zitzaidan eta, jende asko egon arren, han ez zen kostaldeko hondartzetako giro itogarria inolaz ere nabari. Garaion bainua hartu, mokadu bat jan eta, urtegitik urrunduz, ekialderantz jarraitu nuen bizikletaz. Handik gutxira Gebara herria begiztatu nuen. Heldu aurreko gaintxoan pausaldi bat eginda, ikuspegi ederraz gozatzen egon nintzen une batez: behean herria ageri zen, eliza nagusiaren inguruan; goiko partean dorretxea, eta atzeko mendixkaren tontorrean gaztelu zaharra. Monumentu bietatik pasatu nintzen, bai gebaratarren XIII.-XIV. mendeetako dorre-jauregi berriztatutik, bai mendi puntako gaztelu zaharraren hondakinen artetik ere, eta pixka batean gotorleku haietan antzina izan bide ziren leinuen arteko borrokak imajinatzen saiatu nintzen. Gero mendixkaren atzealderantz jaitsi eta Barrundiako lur-sailaren arteko pistetan ibili nintzen, herririk herri: Ozaeta, Hermua, Larrea, Aspuru... eta Barria. Hango zistertar monasterioaren parean geldialdia egin nuen, zeozer jan eta edateko. Ordurako kilometro askotxo eginda neuzkan eta agian onena Gasteizera itzultzea izan zitekeela bururatu zitzaidan. Dena dela, oso gustura nenbilen hango paraje lasaietan eta artean ez zen beranduegi. Mapan begiratuta, Zalduondorako hamar kilometro baino gutxiago falta zirela ikusi nuen, eta herri hura, inauteriak zirela eta, ezaguna zitzaidanez, bertaraino joatea erabaki nuen. Bidean Galarreta izeneko herritxo batetik pasatu nintzen, eta harridura handia sentitu nuen edozein unetan eror zitekeen itxura zeukan eliz dorre garai eta hondatuaren albotik igarotzean. Gero aldapatxo bat jaitsi eta berehala Zalduondo herrira iritsi nintzen. Merezi izan zuen haraino joateak, oso itxura txukuneko lekua izateaz gain, artzain bitxi batekin, Migelekin, topo egiteko zortea izan bainuen. Hasiera batean agure zoro bat iruditu zitzaidan, sekulako errieta egin baitzidan herriko plazara ailegatzean, etxera zeramatzan ardiekin ia tupust egin nuenean. Apur batean eztabaidan ibili ginen, gertatutakoaren errua elkarri leporatzen, baina handik gutxira, batek daki zelan, adiskidetu eta berriketan hasi ginen, bere etxe aurreko lautadan jesarrita, Lazarreta jauregi errenazentista dotorearen ostean. Zalduondoko inauteriak izan ziren mintzagai nagusia. Zeozer baneukan entzunda Araba osoko ezagunena den ospakizun horri buruz, baina Migel artzainak hainbat xehetasun eman zizkidan. Desfile nagusia zelan antolatzen den azaldu zidan: taldearen buruan pertsonaia berezi batzuk joaten dira, errautsak botaz bidea zabaltzen; berauen atzetik beste batzuk, erratzez hautsak batzen; gero artaldea -Migelena, hain zuzen-, hartza, atso-agurea pertsonaia bitxia... eta desfilearen amaieran, pertsonaia nagusia, gaiztakeria sinbolizatzen duen Markitos panpina handia. Prozesioa azkenean pilotalekura heltzen da. Han Markitosi epaiketa antzeko zeremonia bat egiten zaio, eta horren ostean sutara botatzen dute. Ospakizunari amaiera emateko, bertan bildutakoei ardo beroa ematen zaie. Oso gustura egon nintzen igande hartako arratsaldean Zalduondoko Migel artzainarekin berriketan. Hain gustura, konturatu barik berandu egin baitzitzaidan. Gasteizeraino itzuli behar nuen ilundu aurretik, eta Migelek Aguraingo errepidetik joateko aholkatu zidan. Jaramon egin nion eta Aguraindik pasatu nintzen. Bertako alderdi zaharreko kale nagusitik sartu nintzen herrian, eta oso ederra iruditu zitzaidan, baina denboraz estu nenbilen eta geldialdi txiki bat baino ez nuen egin, juxtu-juxtu pajara kentzeko goxoki batzuk erosteko. Gero, arin-arinka, Gasteizerantz jarraitu nuen. Egunean zehar patxada ederrean eta batere presa barik ibili banintzen, bueltako hartan guztiz kontrakoa gertatu zen. Azkenerako kilometro gehiegi izan ziren eta hiriburura gauez eta pot eginda heldu nintzen. Horren ondorioz, apur batean umore txarrez egon nintzen, baina dutxatu eta lasaitu ostean, ezagututako leku berriek bisita merezi izan zutela konturatu nintzen eta abuztu berezi haren hondar asteetan antzeko txangoak egiten jarraitu nuen.