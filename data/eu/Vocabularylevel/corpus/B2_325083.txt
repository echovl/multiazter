Docutec Musuka Gizonezko bat garagardo baten aurrean, neska beltzaran bati begira. Laster, beste neska bat sartu da tabernan. Biek musu eman diote elkarri diosal gisa. Segidan, mutil bat ere hurbildu da neskengana eta bina musu eman dizkie. Bi eszenak naturalak egin zaizkio gizonezkoari, ikusitako musuak ondo kabitzen dira bere afektuen nork-nori mapan. Halako batean, ordea, beste mutil bat ere hurbildu da taldera eta musu eman die bi neskei, baina baita mutilari ere! Eta hori ez, azken hori ez zaio naturala egin, total desatsegina baizik. Bi gizonezko elkarri musuka! Homosexualak izan balira, toleratuko zukeen, baina badaki heterosexualak direla. Ut, ut, asko zabaltzen ari den bi arren arteko musu-diosalari! Ez, ez da eroriko moda beraska horretan. «Nahiago hil!» pentsatu du. Une horretan aspaldi ikusi ez duen eskola-lagun bat hurbildu zaio. Gizonezkoak bostekoa luzatu dio. Besteak, ordea, mua eta mua...