Docutec Bizitzaren zaplastekoak Mutil edo neska lagunarekin haustea, lagun edo senitartekoren bat galtzea, ikasketak ez gainditzea, gaixotasun edo istripuren bat izatea. Bizitzak samina ekartzen digu batzuetan. Osatzeko, egoeraz jabetzea eta aurrera egitea besterik ez dago. Bizitzan, ezinbestean, une latzak iristen zaizkigu denoi. Gogorragoak ala arinagoak, gertaera horiek halako ondoeza eragiten dute. Adituek "galera" esaten diete gertaera larri horiei. Haien ustez, "galera"-k gainditzeko bidean, pertsona orok hiru urrats eman ohi ditu. 1.- Ez dugu gertatutakoa sinetsi nahi, ametsetan bezala gaude, eta ezer gertatu ez balitz bezala dihardugu. 2.- Egoeraz jabetzen hasten gara. Sentimendu nagusiak honakoak izaten dira: errudun sentitzea, larritasuna, tristura... Hauxe izan ohi da pausorik gogorrena. 3.- Pixkanaka egoera gainditzen hasten gara. Alaiago sentitzen gara; argia ikusten dugu iluntasunean. Gertaera latzak gainditzeko, ezinbestekoa da urrats horiek ematea. Hori bai, bakoitzak denbora jakin bat behar du, gertaeraren larritasunaren araberakoa. Gainera, batzuetan, bigarrenaren eta hirugarrenaren artean jauzika ibili ohi gara.    Halako egoera batean bazaude, ez kezkatu; bizitzan ikasi beharrekoa da, eta denborak dena konpontzen duela esan ohi da. Hori bai, pazientzia, lasaitasuna eta laguntasuna beharko dituzu. Ez izan gogorregia zure buruarekin.  