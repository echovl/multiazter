Docutec Miquel Barceló Kutxaren Kubo aretoan Barcelók Euskal Herrian egiten duen lehen erakusketa da Kutxagunekoa. Erakusketaren kokagunea primerakoa da, itsasoaren hondoko irudi asko azaltzen digulako. Erakusketa uztailaren erdian amaituko da. 'Munduko Formak. Azkeneko lanak' izeneko erakusketa oso erakargarria bihurtzen ari da. Bisitari ugari Kursaaleko artearen kutxagunean. 52 artelan daude ikusgai: 22 oleo, Malin margotutako 25 akuarela, 5 eskultura eta ikus-entzunezko irudiak. XX. mendeko margolaririk interesgarrienetako bat da Miquel Barceló. Artearen mundu zabalean bere arrakasta uka ezina da. Eskola eta estiloen erreferentziek ezer gutxi balio izan dute bere eguneroko lanean. Miquel Barceló Artigues Mallorcan jaio zen 1957an eta bere elkarrizketetan adierazten duenez, txikitatik izan zuen pertsona berezi eta zailaren kontzientzia, taldearen baldintzak erabat bete nahi ez eta lagun arteko bizimodura egokitzeko arazoak: 'Haur ezberdina nintzen eta adiskideetatik berezi behar izatea mingarria egin zitzaidan. Hamalau urte betetzean jabetu nintzen artista bat nintzela. Aurrez nekiena baieztatu egin nahi nuen. Nire mitologia partikularra neukan eta horrek drama bat sortzen zidan. Herri txiki bateko haur basati bat nintzen'. Gorputzean itsatsia du ezinegona. Geldirik egoten ez daki. Lanean ari ez denean, buzeatzen, bizikletan, arrantzan edo bidaiatzen dabil. Korrontearen aldera joatea baino atseginagoa zaio aurka ekitea. Berrizalea da eta zerbait egiterakoan buru-belarri sartzen da. Barcelók artearen 'enfant terrible' izatea lortu du. Ez ohiko gaiak margotzeko ausardia du. Oso gaztea zen artean, txakurrak borrokan ikusten diren oihala pintatu zuenean, garai haietarako oso gai atrebitua izan zena. Barcelók beste inork egingo ez duena egitea du gogoko. Horregatik ez dio zentzurik aurkitzen begien aurrean duen ikusmira bat kopiatzeari. Berak ezin du ulertu hiperrealisten jarduera. Lehen urtetan, 'Taller Llunatik' deituriko taldean aritu zen lanean eta han areagotu egin zituen bere ikusmoldeak. 1974an Manacorren egin zuen erakusketari, 'Dibujos de insectos y moluscos' izenburua jarri zion. 1982an Kassel-eko Documentarako aukeratua izan zen, izugarrizko arrakasta lortuz. Urte haietan autobiografia kutsuko artelanak gauzatu zituen bere irudiarekin jokatuz. Miró, Picasso, Tapies, Jose María Sicilia eta Broto gertuko ereduak dira berarentzat. Tiziano eta Goyaren koadroekin solasaldi luzeak egin dituela dio. Pintatzeko zenbait gai aukeratzerakoan, mundu barrokora jo izan du: bodegoiak, zezen-plazak, barazkiak, abereak, basamortuak, larrututako txekorrak kakotik zintzilik. Arlo ezberdinak jorratu ditu: oleoa, akuarela, eskultura eta zeramika nagusiki. Zeramika egitea beste material batean pintatzea bezala dela dio. Euskarri ezberdinaz baliatu ohi da: papera, ehuna, buztina, poliesterra, egurra eta fibrak. Liburuetako irudi ugari egin ohi du. Antzoki eta elizetarako ere bai. Napoleseko eta Mallorcako elizetan obra interesgarriak gauzatu ditu. Ehunka marrazki eginagatik batzuk bakarrik gordetzen ditu, beste guztia zakarrontzira botaz. Hori bai, beti harro sentitu da egindako lanarekin. Barcelórentzat artean ematen diren aldaketak ez dira gertatzen era linealean, bata bestearen ondorio bezala, espiralean baizik. Materialaren dohainak areagotu, ideia batzuk utzi eta gero berreskuratu eta ardatzik gabeko zurrunbiloan mugitzen asmatu. Horrela jokatzen du berak. Jackson Pollok eta bere taldekoek erabili zuten teknikak ('Action Painting') eragin handia izan zuen bere lehen urteetan. 'Dripping' edo pintura oihalean isuriz lan asko egin ditu. Bere burua ez du ikusi nahi espresionisten sailean, Alemanian, Italian eta Estatu Batuetan laurogeiko hamarkadan emandako jarduera artistikoekin bat etorri arren. Arte-eskoletan ez zuen ikasketa handirik egin. Une batean intuitutakoa edozein euskarritan gauzatzea izan da bere betiko jarrera. Aurrena bere barnean hausnartzen ditu irudiak eta jarraian hura margotzen saiatu. Horregatik, Arnau Puig arte adituak dio Barcelók barrutik kanpora sortzen duela. Bere fabulazioen oinarria gizartean edo naturan dago baina pertzepzio hori material eta kolore ezberdinen bidez jorratu behar da. Material organikoak eta inorganikoak nahastea oso gogoko du: janariak, egunkari-orriak, hondarra, ehuna. Geometriaren eta materiaren arteko jokoan dago bere artegintzaren muina. Gairik tradizionalena ere bere ukitu akratarekin esanguratsu bihurtzen badaki. Hala ere, bere berezitasunik nagusiena ez da tematikoa, materiala erabiltzeko era baizik. Eskarmentu handikoa da bere lanean. Kontraesana, bikoiztasuna eta tentsioa maite ditu. Heriotzaren gaia oso gogoko du. Gizakien eta abereen buru-hezurrak asko azaltzen dira bere koadernoetan. Ezaguna da Mobili eskultura, buru-hezurrarekin egindako jostailua. Denboraren kontzeptuak ere garrantzi handia du bere adierazpen-munduan. Egunkari-zatiak oihalean itsasten ditu denboraren eta oroimenaren erreferentzi gisa. Barcelók dio eguzkiak edo denborak horitutako marrazkiak, euli kakaz betetako paperak edo txindurriek edo intsektuek zulatutakoak, askotan, adierazgarriagoak direla txukun-txukun gordetakoak baino. 'Zimurtutako papera bihur daiteke lore, alkatxofa edo materiazko collagearen hondo'. Mallorca, Bartzelona, Paris eta Mali ditu besteak beste, lanerako aukeratu dituen tokiak. Azken boladan egonaldi luzeak egin ohi ditu Malin eta bertako emakumeen irudiak kolore biziz margotu.