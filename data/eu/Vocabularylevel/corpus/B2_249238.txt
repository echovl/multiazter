Docutec Idazkuntza-tailerra on-line, Hernaniko AEKren eskutik Aurrekoetan bezalaxe, Internet bidez euskara ikasi edota hobetzeko gaur egun dagoen eskaintzaren berri eman nahi dizugu. Oraingoan, Hernaniko AEK euskaltegiak prestatu duen idazkuntza-tailerra dugu hizpide, euskaraz hobeto idatzi nahi duen orori begira egina. Hauek dira Idazkuntza-tailerraren ezaugarri nagusiak: HELBURUA: Idazmena maila jasoan lantzea. NORI ZUZENDUA: Idazmena hobetu nahi duen edonori. Bereziki, lanbide, ardura edo zaletasuna dela eta iritzi-testuak, txosten laburrak, iritzi-gutunak, panfletoak, komunikabideentzako oharrak edota artikuluak... idatzi behar dituztenei. GUTXIENEKO BALIABIDE TEKNIKOAK: Ordenagailua. Interneterako sarbidea (ADSLa izanez gero, hobeto). Inpresora. Oinarrizko ezagutza ordenagailuaren erabileran (word, Interneten nabigatzea, posta elektronikoa...) EZAUGARRI NAGUSIAK: Erabat on-line burutu beharreko ikastaroa da. 16 atazek osatzen dute idazkuntza lantegia. Eredu egokiak ematen dira aukeran. Lagungarriak gerta daitezkeen bestelako baliabideak jartzen dira ikasleen eskura. Tutorearekiko harremana estua eta jarraia da; programak eskaintzen dituen aukerez gain, posta elektronikoa, txat-saioak eta foroen bidez. Ikaskideekin elkarlanean aritzeko aukerak; foroak..... Lana nork bere modura antolatu eta kudeatzeko aukera dago. Hiru hilabeteko iraupena du. Modu progresiboan garatutako atazak dira eta helburu praktikoak dituztenak. Hona hemen, laburbilduta, lantzen dena: 'Ikastaro honetan komunikatzeko idatzizko gaitasuna landu nahi dugu' Andoni Tolosa eta Bakarne Sein, idazkuntza tailerraren arduradunak HABE.- Zergatik aukeratu duzue idazmena eta ez beste gairen bat? ANDONI TOLOSA.- Batetik, idazmena lantzeko gai interesgarria delako, batez ere maila altua denean. Bestetik, egia esanda, errazagoa da idazmenari begirako materialarekin, hasieran behintzat, lan egitea. Sarean zintzilikatzerakoan eta programara pasatzerakoan eta digitalizatzerakoan, bereziki. 30 orduko ikastaroa izan behar zuenez, oso helburu zehatza, oso esparru zehatzeko lana aukeratu behar zenez, oso egokia iruditu zitzaigun idazmenaren lanketa egitea. H.- Horrek esan nahi du ikasleen maila ere. hasiera-hasierako ikasleentzat, behintzat, ez dela. Eskatzen al duzue aldez aurreko baldintzaren bat? BAKARNE SEIN.- Hasieran, badago diagnosi bat egiteko modua eta bertan egindakoaren arabera komentatzen diegu ikasleei zer egin. H.- Hasita zaudete? Talderik baduzue? B. S.- Bai, 15 laguneko lantalde bat daukagu eta ari dira lanean. Hor ikusi dugu batzuek nahiko maila altua dutela, beste batzuk, berriz, ez dira iristen. Honela, elkarri laguntzeko aukera baliatu dugu, batak besteari lagunduz, tutoreak hainbesteko lan-karga ez izateko. H.- Eta ikasleek ondo hartzen al dute beste ikasle batzuekin lanean aritzea? B. S.- Bai, ikasleek, orokorrean, daukaten sentsazioa da bakarrik ari direla. Beraz, beste ikasle batek arazo bera badauka, interesgarria da berarekin konpartitzea. Tutoreak gainbegiratzen du dena. Baina, zergatik ezin dizu ikaskide batek aholku bat eman? H.- Ikaslea bakarrik dago, nor bere erritmoan aritzen da. Egoera horretan idazten al dute ikasleek? B. S.- Bai, lehenengo tutoretzatik hasita, idazteko eskatzen diegu, beraz, badakite zerekin egingo duten topo. Ikastaroaren hasieran irakurri egin behar dute gehiago. Bukaera aldera, berriz, gehiago lantzen dugu sormena. Gure ikasleen tipologia hauxe da: euskaldun zaharra da, baina ez du idazten. Beraz, orain du aukera hori egiteko: ideiak ordenatzen. Paragrafotik hasi eta testura bitarteko bidea egiten laguntzen diogu. A. T.- Foroen erabilera gehiago sustatu nahi dugu aurrerantzean, elkarlana bultzatu eta idaztea ere modu naturalean eta helburu komunikatibo batekin egin dezaten. H.- Nola bideratzen dituzue idatzien gaineko zuzenketak? B. S.- Batetik, badira hainbatetan errepikatzen diren akatsak, ohikoak direnak, esan dezagun. Horregatik, gehienbat ideiei erreparatzen diegu, ez hainbeste akats gramatikalei, testuen egitura eta ideien garapenari, batez ere. Bestetik, ikasleek autoebaluazioa egin behar dute eta honela, guk egindakoa eta beraiena konparatzen ditugu. H.- Zergatik gomendatzen duzue izena ematea horrelako ikastaro batean? Nori eta zeri erantzuten dio? A. T.- Izena eman nahi duenak garbi eduki behar du ez dela lan luzeegia edo nekezegia, baizik eta epe batean lantzekoa. Beraz, alde horretatik eskatzen duen konpromisoa ez da beste ikastaro arrunt batek eskatzen duena. Orduak sartu beharko ditu, baina norberak erabakiko du noiz, non eta nola eskainiko dion denbora hori ikastaroari eta bideratuta dagoela ez hainbeste idazmenaren zuzenketari baizik eta helburua dela idazmena orokorrean lantzea. Azkenean landuko duguna da ikasle bakoitzaren komunikatzeko gaitasuna idazmenean. Informazio gehiago: www.aeknet.net/autoikaskuntza bakarne@aeknet.net 943 55 78 01