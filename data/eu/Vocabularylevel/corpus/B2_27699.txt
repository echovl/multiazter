Docutec Liburu eguna Liburu egunaren inguruan egindako iritzi artikulua. Irakurzaletasuna bultzatzeko kanpainen kontra azaltzen da. KARLOS LINAZASORO   LIBURUAREN Nazioarteko Eguna ospatu berri dugu aste honetan. Beti bezala, ekintza ugari antolatu da data horren arrimora, barregaria ere bai bat baino gehiago. Kixotearen zera hori behintzat niri patetikoa iruditzen zait, zer esango dizuet. Kalterako, gainera. Liburuaren kalterako, esan nahi dut. Hor agerian jartzen den faltsukeriak ez dut uste askorik laguntzen dionik irakurzaletasunari. Baina, tira: ez gara orain asaldatuko. Aurten ere galdetu didate ordea zer egin behar den jendeak gehiago irakur dezan, eta horrek bai asaldatzen nau. Aspertu eta nazkatu ere bai, pixkuat. Ez dakit zer egin behar den. Zer egin behar ez den, bai. Eta nik uste dut, begira, ez dela ezer egin behar. Liburuak beti izan du etsai ugari, konpetentzia handia, dibertimendu-modu erakargarri eta erosoagorik parez pare. Betiko mendetan izan da horrela, eta horrela izaten jarraituko du. Liburuaren osasun txarreko gaixoa bezala, liburuak ere betiko iraunen du, osasun oneko moda eta snobkeria guztien gainetik. Liburua, baina (edo esan dezagun zuzenago: literatura), gutxiengo batek jasoko duen altxorra da, eta ez dago altxorrak gordetzen dituen txanpon eder horiek jende guztiaren artean banatzen ibili beharrik. Are gutxiago oraindik, inor ezertara behartu beharrik. Literaturzalea ez baita berez arrantzalea edo tripazalea baino zintzoagoa, leialagoa, humanoagoa. (Hitlerrek asko irakurtzen zuen, aixkideak). Eta, kontua dibertitzea bada, edo zoriona atzematea, nork bere bidea aukeratuko du horretarako, asko baitira zilegi direnak. Ala ez? Besterik da, guztiz, irakurketaren onurak ugariak eta sakonak direla esatea. Horretan ez dago dudarik, jakina. Baina mundu honetan horrenbeste gauza dira on eta dira txar...  