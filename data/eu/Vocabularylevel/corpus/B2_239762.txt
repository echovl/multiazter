Docutec Janzkera Zergatik maite dituzte hainbeste era guztietako agintariek trajeak eta gorbatak? Boterea, seriotasuna, lege eta ohiturekiko errespetu mugagabea? Irudimenik eza, berrikuntzarekiko beldurra, uniformeekiko maitasuna? ARANTXA URRETABIZKAIA / Japonian, azken urteotan, agintariek gomendio bat zabaldu diete, uda partean, hiritarrei, batez ere gizonei: ez dezatela ohizko trajea eta gorbata jantzi lan egunetan, janzkera hori gehiegizkoa delako udako beroetarako eta, beraz, aire girotzailetan dirutza joaten zaielako enpresei eta era guztietako bulegoei. Gomendioak ez du, ordea, oihartzun handirik lortu. Langile japoniarrek ez dute uniformea baztertu nahi, ez omen dakite ze demontre jantzi trajea kentzen dutenean eta lepoa korapilatzen dien gorbatarik gabe galduak sentitzen omen dira. Gobernua, ordea, temati jarri da, energia aurrezteko premia dutelako eta gomendiotik debekura pasatzen ari dira. Lehenik, era guztietako agintariak makutsik azaldu dira jendaurrean. Ondoren, erakusketak antolatu dituzte gizonei janzkera egokia zein den adierazteko. Azkenik, debekuraino heldu dira. Ingurugiroaz arduratzen den ministroak esan du ez duela ministerioaren bulegoetan langile trajedunik sartzen utziko. Hori guztia Japonian. Baina irudika dezakegu zer gertatuko zen gure artean baldin eta gizonezkoei trajea eta gorbata debekatuko balitzaie. Hementxe bertan, kontraesan nabaria dago, lantegietan, gizon eta emakumeen arteko janzkeran: bitatik bat, edo emakumeak hotzak gaixotzen dira edo gizonak kiskali egiten dira. Bulegoetan, festetan, antzokian, kontzertuetan. Zergatik maite dituzte hainbeste era guztietako agintariek trajeak eta gorbatak? Zer adierazi nahi dute janzkera horrekin? Boterea, seriotasuna, lege eta ohiturekiko errespetu mugagabea? Irudimenik eza, berrikuntzarekiko beldurra, uniformeekiko maitasuna?    