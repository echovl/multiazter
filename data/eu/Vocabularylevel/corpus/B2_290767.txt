Docutec Lars von Trier-en Manderlay Estatubatuarren mentalitatean hasi zen bidaiatzen Lars von Trier bere pelikulen bidez, eta horretan dihardu, trilogia bat osatzen duen arte. Hiruko horren lehendabizikoa "Dogville" txalotua izan zen, eta hurrena izan da "Manderlay": zein egoeratan bizi dira beltzak AEBetan? Ez du ahazten garai batean esklaboak izan zirela beltzak. Filma askatasunaz hausnartzen duen metafora da. Zein da askeago?: nahi duena egiten duena, ez arau eta ez erregela... edo arau eta erregela horiek betez guztiak funtzionatzen duen esparru batean bizi dena? Areago doa: ez al luke izan behar agintari gorenen bat guztia erregulatzen duena, ongizate orokorraren alde, ez ausazkoaren alde, egingo duena, nahiz eta portaera hori norbanakoaren nahi eta desioen aurka joan? Gai horiek eztabaidagarriak dira, eta harrigarria bada ere, faxismo-usaina darie pittin bat. Baina, zuzendariak maisuki darabiltza argudioak; giro batean sartzen zaitu, bere jolasean, eta hor zeure buruaz harritu egiten zara ia onargarritzat hartzen dituzulako bestela, hotz-hotzean pentsatuta, inondik ere onartuko ez zenituzkeen pentsaerak. Izan ere, liluratzen ezin trebeagoa da Lars von Trier, ohiko pentsamoldeen habeak ahuldu ditzaketen ideia zalantza-sortzaileak aurkezten. Argudioari laguntzeko era bikainean eta ausartean darabiltza dekoratuak eta narrazioa. Dekoraziorik ia ez dago, eta narrazioa etengabe eteten du off ahots guztiahaldun batek, mezu eztabaidagarriaz ironiaz eta umoretsu jarduteko. Ikuslea hausnarrean, ez beste ezertan, jartzeko pelikula da. Hala ere, sentsuala ere bada, eta kamara eskuan hartuta eta dekoraziorik gabe egindako zenbait pelikulak ez bezala, ikuskizun handia eskaintzen du. Pelikulak ez du inor utziko ez hotz eta ez bero; batzuei faxista irudituko zaie, beste batzuek esango dute giza izaerari buruzko hausnarketa burutsua dela, eta zineak bere mundua sortzeko duen gaitasuna erakusten duela. Eta zineak gaitasun hori duenik sarriegi ahazten dute gaur egungo pelikula askok.