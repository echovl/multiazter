Docutec Udazkeneko eguraldia Udazkeneko tenporak irailaren 15, 16 eta 18an izan ziren. Pello Zabalak ikusitakoaren arabera, udazkenak udaren jarraipena izateko itxura dauka. Urrian eta azaroko lehen partean eguraldi ona nagusituko da. Handik aurrera, erabat aldakorra. Euskal Herrian ohikoak diren udazken horietakoa MIREN GARATE/ Urrian eta azaroan eguraldia poliki ibiliko da, oso egun politak emango ditu. Abendua aldakorra izango da; ez da fidatzerik egongo». Ondorio hori atera du Pello Zabalak udazkeneko tenporei erreparatu ostean. "Udazkena udaren nolabaiteko jarraipena izango dela iruditzen zait", esan zigun Pello Zabalak. Hori bai, aldaketa bat izango da: "Udan, ipar-haizeak ez zuen euririk ekartzen; udazkenean, ez da horrela izango". Hala ere, udazkena ez dator euritsua. "Azaroaren erditik aurrera ikusten da euria; ordura arte, ez". Elurra ere ikusten du Pellok, baina "rmendian bakarrik". Neguan, ordea, kaleraino jaitsiko da. Irailaren 15, 17 eta 18an izan ziren tenporak. Udazkeneko tenporak irailaren 14aren osteko asteazken, ostiral eta larunbatean izan ohi dira hegoaldean. Zuberoan, ostera, aste guztiari jartzen diote arreta. Asteazkenean ipar-haizea ibili zen. Horrek tenperatura freskoak eta laino ugari ibiliko dela esan nahi du, batez ere datozen bi asteotan. Hala ere, ez du euri askorik egingo. Ostirala eta larunbata oso egun dotoreak izan ziren; goizak fresko, baina antizikloi puntu batekin. Bi egun horietan haizeak bira osoa eman zuen; hasi iparretik eta ipar­mendebalderaino. Haizeak ekartzen dituen genero guztiak biltzen dira hor: egun garbi-garbiak, goiz freskoak, eta abar. Udazkenean bi zati bereiziko direla uste du Pellok. Urrian eta azaroko lehen astean udazken koloreko giroa gailenduko da: egun epelak eta onak. Sanmartinetan, azaroaren 11n, hirugarren ilargialdia etorriko da. Hortik aurrera, abenduaren erdialderaino, eguraldia erabat aldakorra izango da: itsasoko fronteak sartuko dira, euria ugari, mendi tontorretan elurra eta abar Tenporek ez dute balio egun bakoitzean zer eguraldi egingo duen asmatzeko. Bai, ordea, urtaro guztia kontuan hartuz nolabaiteko iragarpen orokor bat egiteko. Pello Zabalak azaldu zigunez, Euskal Herrian aspaldidanik dator tenporei begiratzeko usadioa. Elizatik aparte ere beti ospatu izan dira naturarekin lotutako gertakizunak: uzta bildu ondoren festa egiten zen, gari-jotzearen ondoren festa egiten zen, baita mahatsa bildu edo lehenengo ardoa egin ostean ere. Eliza martxan jarri zenean eta gauzak ospatzen hasi zenean, horiek hartu zituzten. Ospakizun horiek, gerora, otoitz egun bihurtu ziren. Baserritarrek, larunbat gaueko mezatik irten ostean, haizeari begiratzeko ohitura hartu zuten. Eguraldiak eta denboraleak haizeari jarraitzen diotela konturatu ziren; eguraldiari traza hartzeko bidea zela ikusi zuten. Ipar- edo hego-haizea geratzen zen ikusi ondoren, bazekiten hilabete osoan antzeko eguraldia izango zela. Hortik dator tenporei erreparatzeko tradizioa. Garai hartan, baserriko lanak antolatzeko, aski izaten zuten gutxi gorabeherako iragarpen batekin. Tenporez gain, beste bide batzuk ere erabiltzen zituzten nekazariek aroaren berri izateko: zizare, bare, hegazti eta beste hainbat animaliak jarrera bat edo beste bat izan ohi dute datorren eguraldiaren arabera. Modu horiek, ordea, epe laburreko informazioa soilik eskain dezakete. Pello Zabalaren arabera, "gaur egun, une bakoitzean zer eguraldi izango den jakin nahi izaten dugu". Hala, zehaztasun horrekin jakin nahi badugu, tenporek ez dute hainbesteko sinesgarritasunik. Hurrengo tenporak, negukoak, abenduan izango dira. Hilaren 15, 17 eta 18an, hain zuzen ere.