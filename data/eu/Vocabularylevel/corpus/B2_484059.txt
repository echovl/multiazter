Docutec Dentisten beldur omen gara¹ Gai  honen harira, aurkitu dugu hortzetako dentista mekaniko bat berari ere beldurra ematen diona. Pello Beristain da bera, eta halaxe aitortu digu berak. Hogeita bost urte daramatza hortz artean eta beldurra ematen dio, eta dagoeneko tesia ere egina dauka gaiari buruz, eta zergatia ere argi-argi ikusten du. Ondoko elkarrizketan, Euskadi Irratiko kazetari bi eta dentista mekaniko bat arituko dira gai horri buruz dituzten datuak eta esperientziak azaltzen. Kazetaria 2: Dentistarengana joatea zenbat maite dugun dugu gaur hizpide. Dentistari diogun maitasuna neurtzen hasita, beldurra azaltzen da lehendabizi. Hamarretik hiru ez dira joaten sekulako beldurra ematen dielako.         Galdera egin du Sanitas etxeak eta 20 eta 65 urte bitartekoei galdetu diete, eta beldurra ematen diela erantzun dutenen artean, % 38k esan du tratamendua bera dela beldurra ematen diona; alegia, akaso mina emango diolako-edo nahiago duela ez joan. Eta beste % 32k, berriz, ez daukala inolako arrazoirik, ez dakiela esaten zer den atzerakoa eragiten diona, baina ez direla joaten. Eta beste % 20 baino gehiagori erreminten zarata deseroso horrek ematen dio atzerakoa. Kazetaria 1: Bai, ez da batere atsegina izaten kontsultetako soinu hori, ezta? Kazetaria 2: Ez, eta zipriztinak ere ez; ezta lerdezapia bera jartzea ere. Kazetaria 1: Eta hor jartzen dizuten aspiradora hori ere, uuufff! Kazetaria 2: Beste aldetik, esan beharra dago % 7ri usainak ematen diola atzerakoa, eta beste % 2k diote postura bera, jartzeko modua, ahoa zabaldu beharra, eta bonbilla hortzetara begira edukitzea, hori oso deseroso egiten zaiola.         Gai  honen harira, aurkitu dugu hortzetako dentista mekaniko bat berari ere beldurra ematen diona. Pello Beristain da bera, eta halaxe aitortu digu berak. Hogeita bost urte daramatza hortz artean eta beldurra ematen dio, eta dagoeneko tesia ere egina dauka gaiari buruz, eta zergatia ere argi-argi ikusten du. Mekaniko dentista: Denok joan behar izan dugu txikitan dentistarengana eta horietako bisita batean-edo hain gaizki-gaizki pasatu genuen nonbait, ezen trauma txiki bat, edo ez dakit zer esan, geratu zaigun. Niri ere beste horrenbeste gertatu zitzaidan; oso ondo gogoratzen naiz hamar-hamabi urterekin nola pare bat aldiz izan nintzen, aurrena dentista batengana eta hurrengoan beste batengana, eta nolako gaizki pasatu nuen. Beste kontu bat da orain dela berrogei urte dentista gehienek zeukaten zakar eta zoro fama. Zergatik? Akaso zakarrak eta zoroak apuntatzen al ziren dentista izateko? Ez dut uste. Lanak berak, nolabait, bihurtzen zituen holakoak.   Kazetaria 2: Garbi dago ez dela tentsioa hartzera joatea bezala. Dentistarengana joatea eta haren eskuetan, eta gainera aho zabalik jartzea, ba, oso, ez dakit nola esan, intimoa da. Mekaniko dentista: Ahoa denok daukagu oso minbera eta delikatua; ahoan edozer gauza egitea, ahoa zabaltzea eta beste batek begiratzea bakarrik pertsona baten barruko kontuetan sartzea da. Kazetaria 2: Bueno, ginekologoa bururatu zait baina. Mekaniko dentista: Hori da nik ez dakidana. Ez, baina hori emakume askok aipatu izan dute, "nik ginekologoa eta dentista nahiago emakumea izatea". Eta beste batzuek diote nahiago dutela ginekoloagana joan dentistagana baino". Kazetaria 2: Aurreiritziak. Duela pare bat aste Donostian Odontologia kongresua egin dute eta bertan Christian Rauch medikua izan da Alemaniatik etorria, eta berak kasu hauetan -beldurra muga-mugakoa denean, antsietatea eta fobia kasuetan- hipnosia erabiltzen du. Ez omen da, inolaz ere, showa bakarrik, eta kasu zailenekin balekoa dela. Anestesiak efektua egiteko behar duen denboraren ordez, nahiko duela berak bost minutu, aurrean daukanak lo hartzeko. Mekaniko dentista: Hipnosia ikastea eta menderatzea ez dut pentsatzen batere erraza izango denik. Telebistan ikusita oso sinplea ematen du, baina... Hipnosiarekin hainbeste gauza egiten hasi dira, ba, zergatik ez arlo honetan ere. Anestesia sartu aurretik, dentista batzuek erabiltzen dute esprai moduko bat. Kazetaria 2: Bestelako neurriak ere hartzen omen dituzte dentistek, nahiz eta gu kontsultara joandakoan ez garen jabetzen. Mekaniko dentista: Bueno, askotan saiatzen gara musika ahal den goxoena jartzen, eta geuk ere goxo jokatzen, noski. Musika jartzeko beste arrazoi bat ere badago, alegia, erabiltzen ditugun tresnen zarata, nolabait, disimulatzea. Eta zer esanik ez, koadroak eta holako apaingarriak, batik bat, bezeroak lasaitzeko daude.         Baita ere, zenbat eta traste gutxiago ikusi zure inguruan, orduan eta hobeto; horregatik, bezeroak ez ikusteko moduan jartzen ditugu, apropos. Azken batean dentistaren lana ere bada sarritan ikaratuta datorren bezeroa psikologikoki prestatzea.         Nire ustez, uniformeak eta gauza horiek kenduz gero, hobe. Erraza da txaketa eta praka zuriak jantzi eta edozer gauza esatea jendea gehiago inpresionatzeko. Eta hormetan titulu pila bat jartzea ere ez zait bidezkoa iruditzen; ni ona banaiz, neuk dakit, eta gero jendeak ikusiko du. Kazetaria 1: Horrela, beraz, jende askori beldurra ematen dio dentistarengana joateak. Nik etzidamu joan behar dut. Kazetaria 2: Akordatuko zara! Kazetaria 1: Ez dit beldurrik ematen; beldurra beste gauza batek ematen dit: fakturak. ¹ Mintzagaia izeneko atal honetara Euskadi Irratitik hartutako elkarrizketak ekarriko ditugu. Elkarrizketon ardatza ez da elkarrizketatua izango, gaia baizik. Osasun munduarekin nahiz eremu zabalagoko gaiak izango ditugu hizpide bertan.