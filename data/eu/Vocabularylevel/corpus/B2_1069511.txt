Aldizkari Digitala KUBO-KUTXA ARETOAN "ARTEA BIZIBIDE" ERAKUSKETA 1.400 artelanek osatzen dute Pilar Citoler zaragozarraren arte bilduma hau. “Bizitza ulertzeko, sentitzeko eta balore estetikoen ibilbidea definitzen duen ingurunean parte hartzeko era bat da bilduma sortzea.” Pilar Citoler   “Circa XX-Pilar Citoler” arte-fondoa osatzen duten lanik garrantzitsuenak daude ikusgai Kursaaleko aretoan. Erakusketa oso anitza da: 85 artisten 100 artelan. Gutxi gorabehera 1950. urtearen ondorengoak: Francis Bacon, David Hockney, Picasso, Elena Asins, Fernand Léger, Manu Muniategiandikoetxea, Miquel Barceló eta abarren marrazki, pintura, eskultura, argazki eta grabatuak. Hala ere, Espainiako artistek dute lehentasuna, batez ere, El Paso eta Cuencako taldeetako artistek. Hauek izan baitira beretzat kuttunenak. Bilduma oso anitza eta XX. mendearen bukaerako estilo guztietako lanak ikus ditzakegu: arte abstraktua, surrealista, kontzeptuala… Pilar Citolerrek, gaztetan, Europatik barrena asko bidaiatu zuen eta ibilaldi horietan sortu omen zitzaion artearekiko zaletasuna. Artelanak pixkanaka erosten joan da, bere dentista lanbidetik lortutako irabazien bidez. Pilar Citolerrek dio bere bilduma misterioz beteta dagoela eta hori deszifratu eta ulertu ahal izatea ez dela batere erraza. Bilduma hau osatzeko artista eta galerietako zuzendariekin elkarrizketa asko izan omen ditu. Bera bildumazale autodidakta da eta bere gustuei lehentasuna ematen die. Arte-bilduma hau ez du osatu arrazoi ekonomikoengatik, bere jakin-min estetiko-kulturala asetzeko baizik. Artea bizibide erakusketa kontzeptu ezberdinen inguruan dago banatua, gogoetak, arrazoibideak, sentimenduak eta emozioak kontutan hartu baitira. Artea bizibide Kubo-kutxako erakusketa abuztuaren hogeita seian amaituko da. Erakusketa honen gaineko argazki-galeria eta erakusketa birtuala ikusgai dituzu helbide honetan.