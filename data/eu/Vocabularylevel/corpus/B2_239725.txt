Docutec Irakasleen txip aldaketa da muina Europako unibertsitate eremu bateratuan bai irakasleek eta bai ikasleek heziketa prozesuan duten funtzioa eta jarrera aldatu egin beharko dutela azpimarratu du Kataluniako adituak. Bologna eztabaida instituzionala besterik ez bada, porrota izango da. JAKES GOIKOETXEA/ «Irakasleak ikaslearen konplize izan eta pareko bezala tratatu behar du» Olga Esteve (Bartzelona, 1956) alemaniera irakaslea da Bartzelonako Pompeu Fabra unibertsitatean. Baina, duela dozena bat urte baino gehiagotik, baita prestatzaileen prestatzaile eta irakasleen irakasle ere, ikastaroen bidez. Iragan ostiralean parte hartu zuen Mondragon Unibertsitateak Europako unibertsitate eremu bakarrari buruz antolatu zituen jardunaldietan. Azken hilabeteotan gero eta gehiago hitz egiten ari da Europako unibertsitateen eremua bateratuko duen Bolognako hitzarmenaz. Zer iritzi duzu Bolognako hitzarmenaz? Bologna oso ona edo oso txarra izan daiteke. Oso ona izango da, gogoeta elkarrekin egiten bada eta irakasleei prestakuntza egokia ematen bazaie; porrota izango da, ordea, goitik inposatzen badute. Bolognak ikasketa prozesu oso naturalak bultzatzen ditu: ikasleari berari ikasten uzten dio, irakasleak gidatuta. Alegia, dena xehatuta eman gabe. Bolognako hitzarmenari buruzko eztabaidan, ordea, arreta handiago jartzen ari da titulazioen egituran edo antolaketan, irakasleen edo ikasleen rol aldaketaren inguruan baino. Parez pare joan behar duten eztabaidak dira. Bologna eztabaida instituzionala besterik ez bada, porrota izango da. Bolognaren muina ez baita eztabaida instituzionala, irakasleen txip aldaketa baizik, ikasketa prozesuan duten funtzioaren aldaketa. Aldaketaren funtsa pedagogikoa da. Kontzeptu pedagogiko hori ulertzen ez bada, aldaketak betikoa ekarriko du, beste era batera bada ere. Irakaslearen funtzioaren aldaketa aipatu duzu. Baina ikasleak ere jarrera aldatu beharko du, ezta? Ikasleak berak eta irakasleak izango dute ikaslearen prestakuntzaren erantzukizuna. Normalean prestakuntza irakasleak zuzentzen du. Irakasleak ikasleak baino gehiago daki, eta funtzionamenduari buruzko esperientzia du. Oso zaila da, ordea, gidaritza hori ikaslearekin partekatzea, baita gidaritza konplizea eta adiskidetsua bada ere. Ikasleak erantzukizun hori izateko irakaslearen tresna berak izan behar ditu. Irakasle guztiak ez daude prest, baina, tresna horiek eskualdatzeko. Esaterako, ikasleak ere erabili behar ditu ebaluazio irizpideak, eta irakasleak baliatu egin behar du ikasleak dakarren esperientzia. Irakasleak ikaslearen konplizea izan behar du, eta ikaslea pareko bezala tratatu behar du. Oso garrantzitsua da ikaslea pareko norbaiten moduan tratatzea, baina simetria horrek ez du esan nahi ikaslea eta irakaslea parekoak direnik. Adituak, irakasleak, saiatu egin behar du ikaslea aditu potentziala izatea, pixkana-pixkana bere prestakuntza kudea dezan. Ikasleek autonomoak izan behar dute, baina prestatu egin behar dute autonomo izateko. Hori da aldaketa garrantzitsua. Hezkuntza prozesuan oso ondo zehazten eta erakusten da ikasleen eta irakasleen arteko aldea. Neurri handi batean irakaslea da igorlea eta ikaslea hartzailea. Ikasleak prest al daude beren prestakuntzan jarrera aktiboagoa izateko? Ez. Hori asko nabaritzen da ikasleak unibertsitatera iristen direnean. Horrek esan nahi du edozein unibertsitate ikasketaren aurretik ikastaroak edo antzeko zerbait antolatu beharko liratekeela, ikaslearen ikuspuntua zabaltzeko: ikasgela bat zer den, zer izan beharko lukeen... Prestakuntzaren zati hori oinarrizkoa da, guztiok sinismen eta tradizio batzuekin iristen baikara unibertsitatera edo beste ikasgela batera. Txip bat dugu. Eta hori ez da Bolognako txipa. Baina txipa ez da egun batetik bestera aldatzen. Ikasketak osatzera Euskal Herritik Europako herrialdeetara joaten diren ikasle asko harrituta itzultzen dira, prestakuntza ikasleen esku baitago neurri handi batean. Hori da Bolognak ezarri nahi duen bidea. Magistralitatea eta irakasleen nagusitasuna dira Espainiako unibertsitatearen bekatuak. Ezagutzaren transmisioan oinarritutako eredua da. Baina ikerketek erakutsi dute ikasketa eredu horrek ez duela ikasketa eragiten. Beste leku batzuetan, berriz, metodologia interaktiboagoarekin lan egiten dute, ikasketan zentratuagoa. Hori da aldaketa. Eta irakasleak prest al daude? Ikusi egin behar da irakasleak zer jarrera duen prozesuarekiko. Jarrera irekia izan behar du. Badago jendea bizi guztian modu batean irakatsi duena, eta aldatu nahi ez badu, ez du aldatuko, datorrena datorrela. Jarrerak landu egin behar dira. Irakasle batzuek ikasleen aurrean eseri eta beti berdin irakasten dute urteak joan eta urteak etorri. Zer egin behar dute irakasle horiek? Ematen zaien prestakuntzaren esku dago. Bolognarako funtsezkoa da irakasleei ematen zaien prestakuntza mota. Erakundeek baliabideak eskaini behar dituzte irakasleei oso prestakuntza ona emateko. Bolognan, prestakuntza ez da lortzen norbait etorri eta orain gauzak era honetara egin behar dituzula esanez. Batzuek ez dakite edo ez dute nahi. Ezezagunarekiko beldurra dute. Hala ere, irakasle asko ari dira Bolognak ezartzen duen moduan irakasten, nahiz eta ez konturatu. Baina aldaketa hori guztia unibertsitatetik kanpoko ikasketetan ere aplika daiteke, ezta? Bai. Guztietan. Prestakuntza eredua da, irakasteko eta ikasteko eredua. Filosofia pedagogikoa da, eta edozein mailatan aplika daiteke. Bologna ez da berria bigarren mailako hezkuntzan eta hizkuntzen ikasketan. Aldaketa bat-batean aplikatuko eta nabarituko al da? Erabateko aldaketa ezinezkoa da, baina ahal den neurrian egin behar da. Errealistak izan behar dugu.    