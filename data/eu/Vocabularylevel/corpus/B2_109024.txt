Docutec Euskara munduan Bi berri ekarri dizkizuegu oraingoan: bata, Montevideon egindako barnetegiari buruzkoa; bestea, berriz, Bartzelonako Euskal Etxearen euskara-eskolen eskaintza. Montevideoko barnetegia Aldizkari honetako GAURGEROetako bat urtarriletik aurrera ikusiko dugun Barnetegia saioari buruzkoa izango da. Hau, berriz, bestelako, ohiko barnetegia da. Montevideoko Euskal Etxean, azken hiru urteetan bezala, neguko barnetegia antolatu da aurten ere. Negukoa, bai, nahiz eta abuztua eta irailean burutu, Euskal Herrian uda garaia denean Montevideon negua baita. Orain arte egindako barnetegiak oso arrakastatsuak izan dira eta aurtengoa, zer esanik ez. Ikastaroa abuztuaren 5ean hasi eta irailaren 21ean bukatu zen. Bi maila desberdinetako taldeak antolatu ziren; aurrekoetan parte hartutakoekin bata eta berriekin bestea. Ikastaroaren ardura Justi Vigara irakaslearen esku izan da eta Montevideoko Euskal Erria Euskal Etxean eman da. Euskal etxerik zaharrenetakoa dugu hau, iaz ospatu baitzuten 90. urteurrena. Bartzelonako euskara eskolak Aurten, Bartzelonan, ohiko ikastalde presentzialez gain, Hezinet multimedia programaren bidezko ikaskuntza ez presentziala eskainiko dute. Iaz bezalaxe, talde presentzialetako ikasleek Hezinet programa hau eskolen osagarri gisa erabiltzeko aukera izango dute. Asmo berarekin antolatzen dituzte, aurten bigarrenez, Euskal Herrian burutzen den barnetegia. Ez dira faltako, noski, ikasleei eskainitako ekimen bereziak. Ikastaroetan izena ematea irailaren bukaeran amaitu bazen ere, parte hartzeko interesa izanez gero, idazkaritzara deituz jakin dezakezue oraindik lekurik badagoen.