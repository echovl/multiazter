Docutec J.R.R. Tolkien, fantasia epikoaren aita J.R.R. Tolkien idazlearen obraren inguruko hainbat datu ematen ditu artikulu honek. ANTXON GOMEZ   Eraztun bat denak gobernatzeko. Eraztun bat bilatzeko. Eraztun bat denak erakarri eta iluntasunetan lotzeko Mordorko lurraldean, itzalak zabaltzen diren lekuan. (Eraztunen jauna)   John Ronald Reuel Tolkien produkzio handiko idazlea izan zen, baina bere benetako arrakasta "Eraztunen jauna"k lortu zuen, "Hobbita" liburu txikiak sarrera ematen dion fantasia epikoko lan mardulak.   "Hobbita" gazte literaturatzat jo daiteke, "Eraztunen jauna"ren lehendabiziko kapituluak bezala. Hortik aurrera estilo eta edukiak aldatuz joango dira irakurle helduagoa harrapatzeko gai izan arte.   Mitologia zelta eta germanikoek elikatu zuten bere kontakizunen mundua, Lurralde Ertaina, alegia. Halere, Tolkienek zioenez, edozein narraziok, landareek bezala, bere humusa behar du hazten joateko, eta haren kasuan hizkuntzek osatzen zuten humus hori. Hizkuntza mordoa asmatu zituen Lurralde Ertainerako. Hizkuntza sistema osoak. "Eraztunen jauna"k hasieran ez zuen aparteko arrakastarik lortu, ezta irakurlearen interesa piztu ere. Baina bigarrengotik aurrera liburuak dozenaka hizkuntzatara itzuli ziren, eta mundu osoan milioika liburu saldu ziren.   Berez, "Eraztunen jauna"ren sorkuntza oso luzea izan zen. Antza denez, Tolkienek 1920ko hamarkadan asmatu zuen Lurralde Ertaina eta hamabi urte behar izan zituen "Eraztunen jauna" lana osatzeko. Izan ere, trilogia baino gehiago, eleberri luze bat da. Baina zein da arrakastaren arrazoia? Bere liburuak kutsu epiko eta erromantiko handia duten erabateko narrazioak dira. Itxuraz ahulak diren pertsonaiak neurri gabeko botereei aurre egiteko gai dira euren barne indarra erabiliz. Ongia eta gaiztakeria aurrez aurre jartzen ditu, anbiguotasunari ere lekua utziz. Amets eginarazten digu eta erabiltzen duen mitologia irakurle askoren inkonszientearen humusean dago.   Herensugeak, orkoak, elfoak, epotxak, zuhaitz hiztunak... Idazkeran, prosa pausatua ekintzen korapilatze biziarekin lotzea lortzen du. Haren liburuak irakurle mota ezberdinen arreta pizteko modukoak dira.   Koktel berezia dute, ondoren "fantasia epikoa" deritzan generoaren barruan idatzi duten idazleek eredutzat hartu dutena. Halere, Tolkienek zale amorratuak zein liburuen lehenbiziko atalak gainditu ezinean geratzen diren kontrakoak ditu.   (moldatua)       Gogoan izan Txalaparta argitaletxeak euskaraz dituela Tolkienen "Eraztunen jauna" osatzen duten hiru liburukiak:   I.- Eraztunaren elkartea II.- Bi dorreak III.- Erregearen itzulera  