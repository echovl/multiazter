Docutec Haurra eta sexua literaturan 15 urtetan zehar argitaratutako haurren ipuinetako pertsonaien azterketa egin du unibertsitateko irakasleak. Ikerketa horretan pertsonaiak nolako estereotipo sozialak islatzen dituzten azaltzen dute. portzentajea asko ematen dira. EUKENE MARTIN SAMPEDRO -  EHUko irakaslea Jakin badakigu guztiok pertsonaiek duten oinarrizko garrantzia edozein narraziotan. Fikziozko pertsonaia benetako gizakia ez bada ere, horren itxura ematen du, zeren egileak pertsonaia sortu orduko kontu handiz aukeratzen baititu, alde batetik honek izango dituen izaera fisiko, psikiko eta soziologikoak, bestetik narrazioan beteko dituen jokaerak; eta hau guztia gizakion portaerak aztertzetik sortuak diren koherentzia-legeen arabera. Hau dela eta pertsonaia, pertsonen eta gizartearen islada da. Balio literarioak alde batera utzita, pertsonaiei darien islada sozial hori aipatzea da interesatzen zaidana, hain zuzen ere geure haurrentzako ipuinetatik sortua izan dena. Hona hemen 1976-1990 urte bitarteko ipuingintzak aditzera eman diguna. Urte horietan idazle jakin batek haurrentzat bereziki eginak eta jatorriz euskaraz argitaratuak diren ipuinak 304 izan dira. Hauetan 1.883 pertsonaia ezberdin aritu da, batzuk bakarka, beste batzuk taldeka. Pertsonaia hauen sexuari dagokionez 843 gizonezkoak dira (%44,8), 665 bi sexutako taldeak, eta 375 emakumezkoak (%19,9). Horien artetik helduek izan dute gehiengo nabaria (%43,0), haur edo gaztearen protagonismoa oso murriztua izan da (%24,4). Uler daitekeenez, hauetako batzuk ogibide jakin bat izan dute, eta besteek ordea, betetzen zuten eginkizun sozialaren arabera izan dira karakterizatuak: adibidez, honelako ezagurria izan duten 1.035 pertsonaietatik gehienak ikasleak izan dira (%12,2), mutikoak nagusiki; gero amak (%8,8). Aitak portzentaia txikiagoan izan ditugu (%4,4), baita maisuak (%2,7), andereñoak (%2,4), aitonak (%2,0), izebak (%1,6), eta amonak ere (%1,5). Beraz, emakumezko pertsonaien gehiengoa andre helduengan gorpuztu da: zenbaitetan betiko lamia eta sorginarena egiten, maizago ordea aipatu senitarteko eginkizunei loturik, batez ere amaren irudian. Dena den, ipuin hauetako amei ikuspegi ezberdinetatik begiratu zaie: guztiak oso langileak eta seme-alabei emanak, nahiz eta kasu bakan batzuetan seme-alabei eskolako lanetan laguntzen agertzen diren. Gehienak ahul, beldurti, bihozbera eta senarraren borondateari makurtuta. Batzuk, ulerkor eta jasanberak ditugu, seme-alaben laguntzaile funtzioa betetzen, kasu hauetan haurrek ama aintzakotzat hartzen dutela. Bestelako amak ere ohikoak izan dira: andre kuxkuxero eta histerikoak, seme-alaben aurkariaren rola betez, haurren ihesa eragiten dutelarik. Kontaketa hauetako izeben izaerak ere esanguratsuak dira beren deskribapen estereotipatua ondorioztatzeko: gehienetan andre kuxkuxeroak, aginduzaleak, umore txarrekoak eta matrakak, amaren funtzioa betez noizean behin, nahiz beti ere benetako amek baino gogorrago jokatzen duten. Hala ere, bestelako diseinu positiboagoaz jantzia izan da: andre heldua, eskuzabala, maitagarria eta bere ilobei oso emana, nortzuei sarritan opariak egiten dizkien. Bestalde, izeba hauek guztiek izen propioa dute, eta ez dira inoiz etxerako janari-garbiketa lanetan edo puntua egiten agertu, testu hauetako ama-amonen moduan. Amonen garrantzia espero zitekeena baino murritzagoa izan da, zenbait narraziotan eszenaren apaingarri gisa eta ekintzetan jokaerarik gabe agertzen baitira. Honela, kontaketa hauetan guztietan aitonaren irudiak amonarenari aurre hartu dio. Beraz emakumezko pertsonaia helduak, ogibideetatik at, senideen eta supazter txokoaren inguruan bereziki markoratuak izan dira, rol tipifikatuak bete dituzte; eta izeben kasuan izan ezik, izen-deiturarik gabe aurkeztu dira. Gurasoak taldeka, bata bestearengandik bereiztu gabe jokatzen ere ikusi ditugu (%2,3): gehienetan haurren laguntzaile gisan, ulerkor eta tolerantzia handikoak; besteetan haurrarentzako aurkari legez bai gaiztakeria bai ezjakintasuna izan direla kausa eta (ipuin hauetan haur zuhurren aurkako guraso tontoen eredu asko ikus daiteke), seme-alabentzako zama astuna direlarik. Familiaren inguruan diseinaturiko gizonezko pertsonaiak ere estereotipatuak izan dira oso. Halere, gizonezko ia guztiak ogibide batean trebatuak daude eta etxetik kanpoko lanean dihardute, haur-irakurleriari bidaltzen zaion irudia aukera ezberdinetan zabalduz: esaterako baserritar (%4,5), arrantzale eta marinel (%3,6), artzain (%0,9) eta bestelako lanbide herritarrak agertu dira; baina hauei guztiei lanbide modernoagoek aurre hartu diete: kazetari eta idazleak (%5,5), kantariak (%3,7), zirkulariak (%2,1)... Hauetako batzuk estreinako aldia dute gure literaturan: esate baterako, mekanikaria, langabetua, narkotrafikantea, espeleologoa, astronauta... Azkeneko hauek guztiak maiztasun gutxikoak izanda ere, ipuinen ekoizpenaren azken urteei dagozkie eta pertsonaia tradizional eta kostunbrista gainditzen ari dela ematen digute aditzera, zorionez.  