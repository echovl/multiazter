Docutec Softwarea euskaraz Teknologia berriek gero eta toki gehiago hartzen ari direnean erronka berri bati aurre egin behar izan dio gure hizkuntzak. Izan ere, ingelesa nagusi den mundu informatikoan euskara bezalako hizkuntzetarako tokia txikia baita, ahalegin berezirik egin ezean, behintzat. Bada, ikusiko duzuenez, ez da makala gaur egun dagoen euskarazko softwarea, uste baino baliabide gehiago baitaude eskura une honetan. Duela gutxi kaleratu du Microsoft etxeak Windows XP euskarazko interfaze-paketearen lehenengo bertsioa (akats batzuk baditu ere), baina badira beste hainbat euskarazko software-tresna ere. Hona hemen: OpenOffice.org 1.0.2 euskaraz Linux Mandrake 8.2 software libreko sistema eragilea euskaraz atera ondoren, Eusko Jaurlaritzaren Hizkuntza Politikarako Sailburuordetzak (HPS) OpenOffice.org bulegotikako paketearen 1.0.2 bertsioa kaleratu zuen; Windows eta Linux sistema eragileetan erabiltzeko dago eratua eta OpenOffice Writer idazteko, OpenOffice Calc kalkulu-orria, OpenOffice Draw marrazketa bektorialeko aplikazioa eta OpenOffice Impress aurkezpenak egiteko aplikazioak dauzka (Word, Excel eta PowerPoint bezalakoak). CDan Xuxen zuzentzaile ortografikoa ere integratu da eta OpenOffice instalatu ondoren instalatu behar da. Itzulpen-lana UZEIk eta Elhuyarrek egin dute, konpilaketa-lanak eta lokalizazioa bera Zundan enpresak, koordinazio teknikoa EJIEk eta itzulpenaren berrikuspen-lana Hizkuntza Politikarako Sailburuordetzak. Xuxen zuzentzailearen bertsioa Eleka enpresak egokitu du. CDarekin batera, HPSk Open Office.org erreferentzia-eskuliburua ere jarriko du erabiltzaileen eskuetan paperezko formatuan nahiz euskarri elektronikoan. Eskuliburua EditLin enpresak prestatutakoa da eta itzulpena UZEIk egin du. OpenOffice.org, erreferentzia-eskuliburua eta Xuxen zuzentzailea ortografikoa www.euskadi.net/euskara_soft helbidean daude eskuragarri nahi dituenarentzat. Lehenbiziko OCR sistema euskararentzat Euskararentzako lehenbiziko OCR sistema ere abian da. Lanabes informatiko honek karaktereen ezagumendu optikoa egiten laguntzen du, hau da, gaur gero posible da euskarazko testua eskaneatzea, eta sorturiko irudia ohiko testu-prozesatzaileek ezagutzea. OCR sistemek (Optical Character Recognition) punturik puntu ezagutzen dituzte karaktereak eta, ondoren, barneko algoritmoen bidez, erabaki, banaka-banaka, zein karaktere den. Jarraian, zuzenak diren karaktere-multzoak osatzen dituzte eta aldi oro egiaztatzen dituzte. Azkenik, probabilitate handienak oinarri hartuz eta barne-hiztegiarekin konparatuz, hitzak proposatzen dituzte. Hizkuntza Politikarako Sailburuordetzaren enkarguz, Elekak, hizkuntza ingenieritzari emana dagoen etxeak, garatu duen programa Omnipageren 11 eta 12 bertsioaren barruan integratzen da, bai eta Windows Word 2000/2002 eta Mac Word 2001 sistemetan ere. Horrez gain, OpenOffice. org-erako bertsioa ere, Windows zein Linuxerako, eskuragarri dago. Orain artean, euskaldunek OCR softwarea erabili dute, baina gaztelania hiztegidunak eta, ondorioz, ezagumendu oker ugari gertatzen zen. Adibidez, 'energia' hitza euskaraz erabili arren, 'energía', azentu eta guzti, zuzentzen zuen sistemak. OCR bertsio hauek guztiak doan jaitsi daitezke honako url honetatik: www.euskadi.net/euskara_soft Omnipage-ri buruzko informazio gehiago nahi izanez gero, berriz: www.scansoft.com/omnipage helbidean aurkituko duzue.