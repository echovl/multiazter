Docutec Pasahitza ongi aukeratzeak duen garrantzia Interneten erabiltzen ditugun pasahitzak seguruak al dira? Hona hemen, klabe segurua hautatzeko aholku batzuk: Interneten nabigatzeko pasahitzak nahitaezkoak izaten dira kasu askotan; posta elektronikoa irakurtzerakoan, bankuko kontu korrontera Internet bidez sartzerakoan edota sarean produkturen bat erosterakoan, adibidez. Baina zein punturaino da segurua gure pasahitza? Errata Security segurtasun enpresak egindako ikerketa batek erakusten duenez, uste baino errazagoa da inoren pasahitza lapurtzea. AEBetan esaterako, azkenaldian 28.000 klabe ezkutu ebatsi eta webgune ezberdinetan eskegi dituzte. Aipatutako pasahitzak aztertzerakoan, hitz ezkutuak hautatzeko orduan erabiltzaileak imajinazio gutxi izaten duela ondorioztatu dute eta horrek 'lapurren' lana errazten du. - %16k bere izen propioa edota seme-alabena erabiltzen du. - %14k '1234' edo '12345678' zenbaki jarraipena erabiltzen du bere pasahitzean. - %14k 'Qwerty' hitza aukeratzen du. - %5ek telesailetako pertsonaien izenak erabiltzen dituzte; 'Hannah', 'Pokemon', 'Matrix' edota 'Ironman'. - %4k 'password' hitza edo antzekoren bat hautatzen du, adibidez: 'password1'. - %3k 'Ez zait axola', 'Edozer', 'Bai', 'Ez', adierazpenak aukeratzen ditu. Pasahitz seguruagoa Gomendagarria da pasahitzak gutxienez zortzi karaktere izatea eta letrak, zenbakiak eta sinboloak nahastea. Era berean, garrantzia dauka zerbitzu ezberdinetarako klabe berdina ez erabiltzeak. Bestalde, noizean behin pasahitza aldatzea aholkatzen dute adituek. Webgune askotan azaltzen denaren arabera, 72 egunetik behin aldatu beharko litzateke.