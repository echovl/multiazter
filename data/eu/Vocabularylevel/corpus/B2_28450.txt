Docutec Hiriak, milioika umeren bizitoki arriskutsuak Unicef erakundearen txosten berri baten arabera, munduko haur gehienak hirietan bizi dira eta gehienak oso egoera kaskarrean. Izan ere, pobreziak gogor astintzen ditu haur eta gazte hauek. Unicef-en azterketa batek dioenez, ez da egia hirietan bizi diren haur pobreek baserrietakoek baino bizi kalitate hobea dutenik. Milioika haur pobreziarik gogorrenean bizi dira munduan, eta hiri handiak dira beren bizileku arriskutsuak. Hala salatu zuen Unicef-ek, ostiralean argitara eman zuen txosten batean. Adingabe hauek ez dute ez hezkuntza sisteman ez osasun zerbitzuetan sarbiderik. Horregatik, udalerriek ume eta gazte hauen interesei lehentasuna eman beharko liekete beren politikak diseinatzerakoan.Guztira 2.000 milioi haur bizi dira gaur munduan, eta horietatik erdiak hirietan; %80 Afrika, Asia eta Latinoamerikan. Unicef-ek ostiralean aurkeztu zuen «Pobrezia eta Bazterketa hirietako umeengan» azterketaren arabera, ez da egia hirietan bizi diren haurrek bizi kalitate hobea dutenik, askotan esan izan den bezala. Izan ere, testuinguru horretan bizi diren askok pobrezia eta miseria baitituzte bizileku. Innocenti ikerketa zentroko adituek egin dute azterketa, eta, beren iritziz, ume horiek «munduak haien zainketan huts egin duelako froga bizia dira». Aditzera eman nahi izan dutenez, «adingabe guztiek daukate babestuko dituzten testuinguruetan hazteko eskubidea, gehiegikeria eta esplotaziorik gabe». Hain zuzen ere, hori izan zen iaz Nazio Batuen Erakundeak Haurtzaroari buruz egindako bilera berezian berretsitako konpromisoa. «Konpromiso horiek gure egite eta ekintzetara bideratu behar ditugu», dio argitara emandako txostenak. Besteak beste, hiesak milioika ume umezurtz utzi dituela nabarmendu du. Orain, «bizirik irauteko, nora ezean dabiltza hirietan». Nola egin aurrera? «Haur askok zakarrak arakatu behar izaten dituzte, etsita, saldu ahal izateko zerbaiten bila. Kalean ematen dituzte gauak, indarkeria eta esplotazioa bizilagun dituztela», txostenak dioenez. Ez daukate segurtasuna emango dien etxerik, ez dute hezkuntza edo osasun sisteman sarbiderik. Eta berez haurren lanbide den jolasak ez dauka lekurik beren bizitzetan, besteak beste, arriskurik gabe jolasteko lekurik ez dutelako hiri horietan. Egoera hauek badute zergati zehatzik, Unicef-en txostenaren arabera. XX. mendean hirietan izandako biztanleria handitze izugarriari zor zaizkio, esaterako. Munduko ehun hiri handienen tamaina zortzi halako handitu zen amaitu berri dugun mende horretan zehar. Garapen hori mundu ekonomia zabaltzearen ondorio da, era berean. Bereziki industria eta zerbitzu enpresatan gertatu da zabalkuntza hori hirietan. Eta, kezkagarria bada ere, joera horrek aurrera egingo du, antza. Eta aurrera egingo du, beraz, haur askoren bazterketak ere. Aitzitik, aditu hauen datuen arabera, baserri giroan osasun egoera hobean bizi dira, oro har, munduko umeak. Etxebizitza egokiagoak, hezkuntzarako sarbide errazagoa, zerbitzu eta aukera gehiago omen dituzte bertan. Munduko hiri handienen auzorik pobreenetan ohikoa izaten da oinarrizko azpiegitura eta zerbitzuen gabezia. Benetan kezkagarria da herrialde pobreetako hiriguneetako haurren heriotza tasa. Izan ere, zenbaitetan, bizirik jaiotzen diren 1.000 umetik 100 edo 200 inguru hiltzen dira. Aurrera egiten duten askok ez dute sekula txerto egokirik jasotzen, anemia gogorrak pairatzen dituzte eta elikaduran gabezia latzak izaten dituzte. Unicefek emandako datu izugarri horien artean bada, edonola ere, itxaropenerako tarterik. Izan ere, zenbait hirigunetako arduradun politikoek haur txiroen bizi kalitatea hobetzea lortu baitute. Horren adibide da Brasilgo Barra Mansa hiria. 18 urteko neska-mutilez eratutako batzorde bat sortu dute bertan, eta Udalak eskolak berritzeko, segurtasuna areagotzeko eta saneamendu azpiegiturak konpontzeko daukan aurrekontuaren zati bat berek kudeatzen dute. Halaber, Argentinako Cordoba hirian, "La Luciernaga" hilabetekariak ematen dituen diru-sarrerak nerabeak laguntzera bideratzen dituzte.