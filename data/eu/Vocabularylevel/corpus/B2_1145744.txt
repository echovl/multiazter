Aldizkari Digitala Bob Hunter Alaskaren parean gaude, Amchitka uhartean, eta Vancouver-tik, Kanadatik alegia, itsasontzi bat atera da uharterantz AEBak bertan egiten ari diren saio nuklearrengatik protesta egitera. 1971n gaude, Richard Nixon da AEBetako presidente. Itsasontzi horretan 11 ekologista "zoro" doaz. Itsasontzia ez da uharteraino iritsiko, baina kazetariek eta izan dute ekologisten asmoen berri, eta izugarrizko zalaparta eta samindura sortu da nazioartean. Handik bost hilabetera AEBetako gobernuak bertan behera utzi zituen uharte auletiarretako saio nuklearrak. Bidaia hura ekologista taldearen hasiera izan zen; handik bi urtera (1973an) Greenpeace sortu zen. Hunterrek lau urte egin zituen Greenpeaceko buru, 1977an hasita. Greenpeaceko ekologistek “ostadarraren gerlaritzat” daukate euren burua, eta hori Bon Hunterren asmazioa izan zen nolabait. Nolabait diogu, zeren Amerikako indioen artean bada uste duenik munduko arraza guztiak egunen batean bildu egingo direla, eta ostadar itxurako gerlari bihurtuta, Lurraren alde egingo dutela borroka. Hortik hartu zuen Hunterrek gerlariak “warrior” eta ostadarra “rainbow” lotzeko ideia. Rainbow Warrior itsasontzi ezaguna 1978an erosi zuen talde ekologistak, baina 1985ean Frantziako zerbitzu sekretuek hondoratu egin zuten Mururoan. Saio nuklearrak ari zen egiten Frantzia inguru liluragarri hartan, eta Greenpeace protestan joana zen haraino. Itsasontzia erosi zutenean, Hunter zen Greenpeaceko buru. Itsasontzia ur-gainera atera zuten baina hain zegoen hondatua! 1987an berariaz hondoratu zuten itsaso-faunaren bizileku izan zedin. 1988an, Hunterrek idazteari ekin zion, kazetari zein idazle gisara, eta Torontoko CityTVn ere aurkezle izan zen. Ekologia zuen gaia, jakina. Politikan ere sartu nahi izan zuen 2001ean: Partidu Liberalak parlamenturako zerrenda-buru izendatu zuen. Baina, sozialdemokratek gaina hartu zieten, ordea. Time aldizkariak XX. mendeko munduko 10 ekologista esanguratsuenen zerrendan sartu zuen Hunter. Merituak asko: saio nuklearren kontrako etengabeko borroka, balea eta foka-triskantzen aurka azaltzea… Rainbow Warrior itsasontziaren antzera 1999an aurkitu zioten minbiziak hondoratu du Bob Hunter, 63 urte zituela, 2005eko maiatzean. HIZTEGIA ASMAZIO.- Invención. Invention. ASMO.- Intención. Intention. BAZKIDE.- Socio/a. Associé/e. BIZILEKU.- Morada. Maison. EPAITU.- Juzgar. Juger. ESANGURATSU.- Renombrado/a. Significatif/ive. HONDORATU.- Hundir. Sombrer. KAZETARIEK ETA.- Los periodistas y demás. Les journalistes et les autres. MINBIZI.- Cáncer. Cancer.  OSTADAR.- Arco Iris. Arc-en-ciel. SAMINDURA.- Indignación. Amertume. UHARTE.- Isla. Ile. UR-GAINERA ATERA.- Sacar a flote. Mettre à flot. ZERRENDA-BURU.- Candidato/a. Candidat.