Docutec Jositako hitzak Literaturak badu zerikusirik joskintzarekin. Idazlea da hitzak elkarrekin josteaz arduratzen den jostuna, letrak eta hitzak elkarrekin lotuz istorioak, poemak edo kontakizunak ehuntzen dituen artisaua. Hari honi tiraka, Ibon Egañak Yolanda Arrietaren 'Jostorratza eta haria' liburutik pasarte bat aukeratu digu. Literaturgintzaren eta jostearen arteko parekotasun hori baliatuz ehundu zuen Yolanda Arrieta bizkaitarrak bere Jostorratza eta haria (Alberdania 2001) nobela, 1997ko Irun Hiria Literatur Sariaren irabazlea, liburu berezia, bitxia eta bere egituragatik nahiz edukiagatik errepika ezina. Etengabe erabiltzen du liburuan Arrietak joskintzaren eta idaztearen arteko metafora eta halaxe egituratu du liburua, atalka, adabakika. Oihal zatiak edo soineko bat egiteko behar diren gainerako osagaiak bailiran, hamaika pasarte, istorio, poema, elkarrizketa lotzeaz arduratzen da Arrieta, jostun lana eginez. Liburu honetako narratzaileak, haurra izatekotan den emakume gazteak, jaiotzear den bere alabari eskatzen dio Jostorratza eta haria. Josterakoan kontuan izan beharreko hainbat ohar egiten dizkio bertan, soinekoa josteko beharrezkoak diren osagaiak eta jarraitu beharreko pausoak zein diren azalduz. Josteko beharrezkoak diren tresnak aipatuko eta azalduko dizkio lehenik amak alabari: titarea, artaziak, jostorratza eta gainerako guztiak. Joskintzan eta, baita bizitzan ere, kontuan izan beharreko gomendioak egingo dizkio ondoren; eta, horrelaxe, soinekoa bukatu arte jarraitu beharreko pausoak xehatuko dizkio banan bana. Baina horrez gain, eta batez ere, joste lanaren azalpen bakoitzari istorio bat, kontakizun bat eransten dio Arrietak, Jostorratza eta haria hamaika istorioz osatutako soinekoa bihurtzen delarik. Literatura oihal koloretsu bat dela esan dugu, eta beste hainbeste esan genezake historiaz ere. Historia ere, istorio txiki eta ikusezinez ehundutako oihala dela erakusten digu Yolanda Arrietak liburu honetan. Letra larriz idazten den Historia hori istorio txikiz, pertsonaia anonimoen balentria eta koldarkeriek ehuntzen dutela gogorarazten digu. Izan ere, istorioen bidezko historiaren errepasoa ere bada Jostorratza eta haria, kobazuloetan bizi ziren arbasoengandik hasita, gaur arterainoko historian murgiltzen gaitu liburu honek, batez ere hogeigarren mendeko gure historiari erreparatuz, beti ere pertsonaia arrunten istorio txiki arruntak oinarri hartuta. Soineko eder bat da Jostorratza eta haria, jostun bikain batek josia eta mila xehetasun, mila kolore eta ñabarduraz aberastua. Zeu ere jantz zaitezke harekin, irakurle. Bakerik txarrena gerrarik onena baino hobea esan omen zuen antzinako hark. Ez zion inork entzun. Eta gerra iritsi zen, bere soineko beltz ederrenez apaindua. Goitik beherako jostura askatu zitzaion bidean, eta alanbradez birpasatu behar izan zuten dena; hots, soineko beltz dotorea. Gerra txiki-txikia zen hasieran, baina handi-handia egin zen, gero. Orduan, tolestura askatu eta, soinekoa luzatzen ahalegindu ziren gerraren lagunak. Ezin, baina: zenbat eta gehiago luzatu soinekoa, hainbat garaiago bihurtzen zen jabea; hots, gerra. Hain egin zen luzea eta handia, aloz guztiak lehertu zituen. Tolesak josi zizkioten orduan: hildakoen odol lehorra hari; fusilak, jostorratz. Titarerik ez zuten inon aurkitu. Jostorratza eta haria, Yolanda Arrieta