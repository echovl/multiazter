Docutec Depresioaren aroa Herri aberatsetan depresioa izan liteke XXI. mendeko osasun-arazorik larrienetakoa. Ez du Osasunaren Munduko Erakundeak esan, baina aski da ingurukoei erreparatzea antzemateko. Ez da soilik norberaren arazo psikologikoa. Eratu dugun gizarte ereduak ere badu zerikusirik depresioak ugaritzearekin. Adituen estimazioen arabera, medikuarenera jotzen duten bost lagunetik batek depresio-koadroa dauka. Datua kontuan hartzeko modukoa da, are gehiago kontuan izanda depresioak jota daudenetatik gutxi direla medikuarenera joaten direnak. Baina, zer da depresioa? Oro har esan daiteke adore gabezia edo erorialdi egoera dela, hilabeteak eta kasu larrienetan urteak ere iraun dezakeena. Deprimituta dagoen pertsonak ezin du malenkonia edo tristura ezkutatu, eta sarri angustia edo antsietate krisiak izaten ditu. Hauek dira depresioaren sintoma ohikoenak: —  Negar egiteko gogo etengabea. —  Etorkizuna beltz ikusteko joera. —  Nork bere burua gutxiestea, "ez dut ezertarako balio" pentsatzea. —  Neke iraunkorra eta arrazoirik gabea. —  Insomnioa edo gehiegizko logura. —  Kontzentrazio arazoak. —  Ordura arte gustura egiten ziren jardunekiko interes falta. —  Sexu harremanetarako gogorik eza. —  Apetiturik eza edo, alderantziz, sekulako gosea. Era askotako depresioak daude. Batzuk ziklikoak dira, urte sasoiaren arabera agertzen eta desagertzen direnak; jakina da, esate baterako, udazkenean eta udaberrian nabarmen ugaritzen direla depresioak. Askotan aldaketa fisiologikoei lotuta daude. Horregatik, ohikoak dira nerabezaroan, haurdunaldian, menopausian, zahartzaroan eta emakumea hilerokoarekin dagoenean. Menstruazio garaian, emakumeak normalean baino estrogeno gutxiago jariatzen du, eta horrek bat-bateko umore aldaketak eta tristura egoerak eragiten ditu. Oso ohikoa da, halaber, depresioa bizitzaren une kritiko batean agertzea. Pertsona maite baten heriotzaren ondotik, kasu, edo haustura sentimental bat izan eta gero. Hala ere, gero eta ugariagoak dira depresio "psikosozialak". Hala deitzen diote bizimodu modernoak eragindako depresioari. Kontsumoaren gizarteak eta horren baitan lanak daukan garrantziak desoreka franko eragin du jendearengan. Perfekzio eredu bat saldu digute (gorputz perfektuak, soldata oparoak, etxe ederrak,...) eta eredu horretatik urrun dagoenak gero eta zailagoa du bere larruan gustura sentitzea. Adituek diotenez, garrantzitsua da gaitza garaiz antzematea eta horren kontrako neurriak hartzea. Botikak lagungarri izan daitezke kasu larrietan, baina tentuz eta neurriz erabili behar dira. Depresioak jota dauden paziente asko antsiolitikoekin tratatzen dituzte medikuek (Tranxilim edo Orfidal botikekin, adibidez), eta sarritan antsietaterik ez daukaten pazienteengan menpekotasun fisikoa sortzen dute. Depresioak jota bazaude, eta botikarik hartu nahi ez baduzu, hemen dituzu debaldeko zenbait aholku: — Ezertarako gogorik ez izan arren, saia zaitez atsegin dituzun gauzak egiten. Betebeharrek ez dute egun osoa hartu behar. Gauzarik hutsalena ere izan daiteke zorion-iturri, eta inportantea da oraindik gozatzeko ahalmena duzula ikustea. — Ariketa fisikoa mesedegarria da. Paseoan ibiltzeak besterik ez bada antsietatea arintzen lagunduko dizu. Era berean, oso gomendagarriak dira erlaxatzeko teknika guztiak: meditazioa, arnasketak, masajeak, eta abar. — Zure sentimenduak, beldurrak, frustrazioak,... lagunekin edo senideekin partekatzeak mesede egingo dizu. Gaitza onartzea eta kanporatzea izan daiteke hori gainditzeko lehen urratsa. — Gogoan izan depresioa ere sendatu egiten dela: gaur duzun aldarte txar hori ez da betiko izango. Eragindako faktoreak   Arazo-mota Gogo-aldaketa Tristura eta suminkortasuna. Aktibitate guztiak ala ia guztiak egiteko interesa edo plazera galtzea. Heriotzarekin zerikusia duten ideiak izatea. Gosea eta loa Dieta, anorexia edo bulimiarekin zerikusirik gabeko arazoak eta gosea eta pisua galtzea. Loezina edo lo-ordu gehiegi egitea. Loarekin berreskura ezina den nekea. Nerbio-sistema Erreakzioen aztoramena edo makaltasuna. Kontzentratzeko eta lan egiteko ahalmena galtzea, edo zalantza.          