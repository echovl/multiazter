Docutec Zer0,7 Elkartea, Eusko Jaurlaritzako eta Osakidetzako langileen Elkartasun Fondoa¹ Azken urteotan aldarrikapen indartsua egin du Zer0,7 Elkarteak: herrialde garatuetako barne-produktu gordinaren (BPGren) % 0,7 herrialde txiroenei  bideratzea. 1998an plataforma horrek kanpaina eraginkorra egin zuen eta, horren harira, Eusko Jaurlaritzako eta Osakidetzako langile-talde batek erabaki zuen, kanpaina babesteaz gain, elkartasuna modu eraginkorragoan adierazi behar zuela. Beraien soldataren % 0,7 lankidetza -programak eta proiektuak laguntzeko eta elkartasun-funtsa sortzeko bideratzea erabaki zuten. Ordutik Zer0,7 Elkarteak bi helburu nagusi ditu: pobreziaren eta marjinazioaren aurrean Eusko Jaurlaritzako eta Osakidetzako langileen elkartasuna sustatzea, lantokian bertan sentsibilizazio-kanpainak eginez, eta lan solidarioa egiteagatik ezagunak diren zenbait erakunde espezializaturen proiektuak laguntzeko dirua batzea. Horren guztiaren gainean jarduteko elkarteko kide den Pilar Bilbaorekin izan gara. Zenbatek osatzen duzue Zer0,7 Elkartea? Eta horien artean zenbat dira Osakidetzako langileak? Gure elkartea Eusko Jaurlaritzako eta Osakidetzako langileok osatzen dugu. Iaz, gainera, Hezkuntza Sailaren mendean dauden irakasleen artean ere ekimena hedatzeko aukera izan genuen, eta zenbait lagun erakarri ditugu. Horietatik guztietatik, 601 dira Osakidetzako langileak direnak. Nola bideratzen duzue elkartearen lana? Bazkide guztioi hilero gure soldata gordinaren % 0,7 kentzen digute, eta diru horrekin elkartearen funtsa elikatzen dugu. Esan behar da, langileen kudeaketa-zerbitzukoek guk soldata kobratu aurretik kentzen digutela diru hori, Gizarte Segurantza edo PFEZ kentzen diguten bezala. Gainera, urtero, ekaina aldera, gobernuz kanpoko erakundeei (GKEei) zuzendutako deialdia kaleratzen dugu. Deialdi horri erantzunez, erakundeek beraien proiektuak aurkezten dizkigute eta elkarteko bazkideek, bozketa baten bidez, aukeratzen dugu urte horretan jasotako diruarekin zein proiektu finantzatuko dugun. Nola ziurtatu elkartasun-proiektuak betetzen direla? Diruz lagundutako proiektuei jarraipena egiten zaie. Lehendabizi diru-laguntzaren % 40 ordaintzen zaie, eta GKEak egiaztatzen duenean proiektua martxan jarri duela, gainerakoa. Era berean, proiektua garapenaren erdi aldera dagoenean-edo, GKEek jarraipen-txostena aurkeztu ohi dute eta, bukatzen denean, bukaerako txostena eta agiriak ekarri behar izaten dizkigute. Txostenean helburuen betetze-maila eta proiektuak izan duen eragina justifikatu behar dute eta, fakturen bitartez, proiektuak izan dituen gastuak. Elkartearen lan nagusia diru-laguntzen kudeaketa bada ere, sentsibilizazio-lana ere egiten dugu. Horrela, GKEen ordezkariak gonbidatzen ditugu finantzatutako proiektuei edo interesgarriak izan daitezkeen bestelako gaiei buruzko hitzaldiak ematera. Zein dira azken deialdian diruz lagundu dituzuen proiektuak? Une honetako deialdiko estrategiak (2008tik 2010era bitartekoak) bi eremu hartzen ditu: batetik, Guatemalako Sololá eskualdea; eta bestetik, Nazio Batuen Erakundearen (NBEren) Giza Garapenerako Indizearen araberako Afrikako 15 herrialde txiroenak. Hiru urte hauetan, urteko funtsa erdi bana egingo da bi eremu horien artean. Aipatu dezakegu 2009ko deialdian 340.000 € banatu genituela honako proiektuak finantzatzeko: Azken deialdian zenbat proiektu aurkeztu dira, eta zein eratakoak? 2010eko deialdian 19 proiektu aurkeztu dira: bost Sololán garatzekoak dira eta beste 14 Afrikako 15 herrialde pobreenetan. Horien artean, denetariko proiektuak aurkeztu dira: gehienek hezkuntza, osasuna eta elikadurarekin zerikusia dute, baina badira genero-indarkeriaren aurkako proiektuak eta tokian tokiko herritarren parte-hartzea indartzekoak ere. Zeintzuk dira etorkizuneko asmoak eta itxaropenak? Esku arten dugun zeregina da hurrengo hiru urteetarako estrategia berria aukeratzea. Estrategia-hautaketa bazkideek egiten duten arren, bozkatzeko aukera batzuk eskaintzen zaizkie eta horretarako, aldez aurretik hausnartu beharra daukagu: zonalde bat lehenetsi ala ez, proiektuen edukia arlo batera mugatu ala ez, etab. Helburua da ahalik eta eraginkorrena izango den eta eragin biderkatzailea izango duen estrategia hautatzea. Aurrekoetan, estrategia berraztertu beharra izan dugunean, laguntza eskatu izan diogu Garapen Lankidetzarako Zuzendaritzakoei (orain Fundazioa). Haiek ondo ezagutzen dituzte mundu horretan gertatzen diren gorabehera guztiak eta badakite norantz doan garapen-lankidetza. Ea oraingoan ere laguntzen diguten. Beraz, osasuntsu dago elkartea, lan egiten segitzeko prest. Ez pentsa. Azkenaldi honetan funtsa gutxitu egin da. Alde batetik, soldata jaitsi digute eta, beraz, ekarpenak urritu egin dira. Bestetik, bazkideak ere galdu ditugu. Bi arrazoi horiek direla-eta, aurten iaz baino 15.000 € gutxiago izango dugu. Aurreko urteetako zenbakietara itzuli nahi badugu, kanpaina edo komunikazio-planen bat antolatu beharko dugu, gure berri emateko eta bazkide berriak lortzeko. Nola jakin dezakete Osakidetzako eta Jaurlaritzako lankideek erakundearen ibilbidea? Webgune bat dugu. Hauxe da helbidea: www.zer07.org. Hor aurki daiteke elkartearen inguruko informazioa, batetik, eta hasi ginenetik diruz lagundu ditugun proiektuen nondik norakoak, bestetik; indarrean dagoen deialdia eta bozkatzeko orria ere aurkitu daitezke  bertan. Horrez gain, bazkide egiteko inprimakia ere bertan dago eta, nahi izanez gero, gurekin harremanetan jartzeko telefono-zenbakia ere bai. Hau irakurtzen duten guztiak animatu nahi ditugu bazkide egitera. Lehen esan bezala, ekarpena zuzenean kentzen digute soldatatik; beraz, bazkide izateko gure webgunean dagoen orria bete, eta lantokiko langileen arduradunari eman, besterik ez da egin behar. Ehuneko 0,7 ez da asko gutariko bakoitzarentzat, baina guztiona bilduta lagungarri izan daiteke askorentzat. Testua: Gorka Etxabe (Arteman Komunikazioa) Argazkiak: Josetxo Arantzabal ¹ Nahi izanez gero, elkarrizketa honi buruzko ariketa-sekuentzia badaukazu Osatuz webgunean egiterik, bilatzailean 501006 idatzita