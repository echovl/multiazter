Docutec Tekonologia berriak eta administrazioa 2562 dokumentuko bideo saioaren idatzizko laburpena. Bertan administrazioa herritarrekin harremanetan jartzeko teknologia berriak erabiltzeko prestatzen ari dela azaltzen digu. Administrazioarekin ditugun harremanak leihatila eta inprimakien bidez bideratzen ditugu. Edozein izapide bideratzeko, dagokion erakundeko egoitzara joan, jende-ilaretan itxaron, inprimakiak bete eta leihatilaz leihatila ibili beharra gerta daiteke. Orain, teknologia berrien gizarteratzearekin batera, erakundeak prestatzen ari dira zerbitzuak sarearen bidez eskaintzeko. Euskal Autonomia Erkidegoan, Justizia Administrazioa da sareratu den azkenetakoa. Justizia.net-en, inprimakiak eta ziurtagiriak eskura daitezke, Euskal Autonomia Erkidegoan antolatzen diren enkanteen datu guztiak ikus daitezke eta doako justizia eskatzeko laguntzari buruzko informazioa edota euskarazko justizia-hiztegi bat ere kontsulta daiteke. Gironako Unibertsitateak Justizia.net gunea saritu du eskaintzen duen zerbitzuagatik. Justizia.net Euskal Administrazioaren zerbitzu-ataria osatzera dator. Izan ere, EJ-GV.net gunean Eusko Jaurlaritzak kudeatzen dituen sailen zerbitzuak biltzen dira. Foru Aldundiek ere ahalegina egiten dihardute bulegoetan dituzten zerbitzuak sarearen bidez ere eskaintzeko. Lan horretan aitzindaria izan da Gipuzkoako Foru Aldundia, eta gipuzkoa.net-ek hainbat sari eta internauten onarpena eskuratu ditu dagoeneko. Urrats guztiak, ordea, ez dira arrakastaz egiten. Espainian zalaparta handia izan da Espainiako Zientzia eta Teknologia Ministerioaren dirulaguntza deialdia dela eta. Ikerketak egiteko dirulaguntzen deialdirako sistema berritzaile eta eroso gisa aurkeztu zuen ministerioak bete beharreko agiriak internet bidez egiteko aukera. Baina urtero 5.000 eskaera inguru izaten ditu deialdi horrek, eta ministerioak prestatu zuen sistema geldoa eta korapilatsua zenez, ezinezkoa gertatu zaie ikertzaileei eskaerak Internet bidez egitea. Ministerioak epea luzatu behar izan du azkenean, ikertzaileen protesta eta kexuen ondorioz. Europako Batasuna ahalegin handia egiten ari da tokian tokiko administrazioak sarean jarri eta herritarrekin harremanak internet bidez egiteko modua eskain dezaten. Zerbitzuak internet bidez eskaintzearen helburua herritarrari aukerak zabaltzea eta zerbitzua hobetzea da. Horregatik, helburu horiek betetzen dituzten administrazioak saritzen ditu Europako Batasunak.      