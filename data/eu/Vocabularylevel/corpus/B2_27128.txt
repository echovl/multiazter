Docutec Sofan etzanda kirolari? Ikerketa baten berri ematen du albiste honek. Dirudienez irudimenarekin bakarrik landu daitezke giharreak. JUANMA SARASOLA / Donostia Irudimen bidezko ariketa fisikoa. Ikertzaile batzuek diotenez, gizakia gai da irudimena baliatuz giharrak sendotzeko; gorputza mugitu gabe aski omen da ariketa fisikoren batean idurikatzea. Teknika baliagarria daiteke bihotzekoa izandako erien osatzeko.   Gizakiak, nonbait, ez du harridurarako duen gaitasuna galdu behar. Ezta kritikoa eta eszeptiko izatekoa ere. Iritziak iritzi, ukaezina da zenbait ikerketak ondorio estonagarri eta bitxiak ekartzen dituztela. Eta, jakina, horien aurrean era askotako aburuak kaleratzen dira. Bati baino gehiagori irribarrea loratuko zaio AEB Ameriketako Estatu Batuetako ikertzaile batzuek berriki adierazitakoaren aurrean: gizakia gai da giharren indarra areagotzeko sofan eserita dagoela bere burua kirola egiten idurikatuz gero. Ezinduak ez ezik alferrak ere txoil kontent leudeke horixe egiaztatuko balitz. Ohioko (AEB) Cleveland Clinic Foundationeko Ariketa Fisiologo Guang Yek eta bere lankideek New Scientist aldizkarian azaldu dutenez, ariketa fisikoa irudimenean ikusita gorputzeko zenbait gihar sendotzen ahal dira. Aurkikuntzarekin zientzialari horiek uste dute bihotzekoak edo bestelako arazoak izandako gaixoek —ariketa fisikoa egiteko ahulegi daudenak— osatze bidean jar litezkeela. Izan ere, giharrak neurona motorrak deitu zelula nerbiosoen kinadari erantzunaz mugitzen dira. Bestalde, garunak kinada edo bulkada elektrikoak igortzen ditu neurona horiek mugitzeko. Bizepsak, hurrengo jomuga Hatz ttikiaren giharrarekin probak egin ondoren Ohioko ikertaldeak bizepsak izan zituen hurrengo helburu. Alegia, gizakiak maiztasun handiz erabiltzen duen muskuluaren bilakaera aztertu zuten. 20 eta 35 urte arteko hamar boluntariori astean bost bider beren bizepsetako bat mugitzen irudika zezaten eskatu zioten. Saioetan ikertzaileek beren garunetako aktibitate elektrikoa erregistratu zuten. Halaber, bi astetan behin giharren indarra neurtu zuten. Ikusi zutenez, kirolaz pentsatu zutenek giharren indarrean %13,5eko igoera erakutsi zuten aste gutxiren buruan. Gainera, entrenua bukatu eta hiru hilabeteetara oraindik indar hori atxikitzen zuten. Horrenbestez, ikertzaileek 65 eta 80 urte arteko pertsonekin probak egin nahi dituzte orain, horien gimnastika mentala eragingarria denetz frogatzeko. Bien bitartean, jendeak bere burua kirol bat egiten irudikatzea usu horretan aritzea baino hobeagoa dela jakintzat eman arren, Hulleko (Ingalaterra) Unibertsitateko Kirol Psikologo Peter Cloughek zehaztasun batzuk egin ditu. Giharren indarra kirolaren arlo bat soilik dela nabarmenduta zera erantsi du Cloughek: «Malgutasuna eta ariketa aerobikoa ere alor garrantzitsuak dira, eta ezin dira irudimenaren bidez soilik lortu. Gihar masa sendotze hutsak itxura ederra eman diezazuke, baina ez da hori soilik kirolaren funtsa».  