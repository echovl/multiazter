Docutec Irakaslearen gunea, baita Argentinan ere Aurreko batean aurreratu genizuen bezala, HABEren IRAKASLEAREN GUNEA ere erabiliko da, aurrerantzean, Argentinan sakabanatuta dauden irakasleen euskara-heziketarako. Teknologia berriak, beraz, Euskal Herria eta Argentina hurbiltzeko. Udako barnetegiaren helburuetako bat, Argentinan euskara ikasten diharduten ikasleak esparru birtualetan trebatzea izan da, HABEren IRAKASLEAREN GUNEAren erabileran, hain zuzen. Alegia, ingurune horrek eskaintzen dituen aukeren berri jaso eta lan-estrategietan trebatu, hemendik aurrera, euskara lantzen jarraitzeko. Aukera aparta, beraz, euren prozesua garatzeko. Eta lan-proposamenak jaso duen erantzuna halakoxea izan da; 37 ikaslek eman baitu izena eta, ondorioz, bi talde sortu behar izan: -Hasiera mailakoa, 25 pertsonaz osatua, eta -Erdi mailakoa, gainerako 12 ikaslez, honetan orain arte urrats desberdinetan aritutakoak bilduz Martxoaren 1ean jarriko da martxan esperientzia berria eta lan-prozedura honako puntuetara ekarri nahi da: -Astean zehar 3 bat ordutan burutzeko moduko lana bidaliko zaie ikasleei esparru hori erabiliz bidera dezaten. -Horrez gain, euskara ikasteko BOGA (Ikus GAURGEROn) eta HEZINET baliabide informatikoak izango dituzte eskura Euskal Etxeetan. -Martxotik uztailera, beraz, IRAKASLEAREN GUNEAren bidez arituko dira euren euskara-prozesua jorratzen. -Uztailean, berriz, eta jardun-eredua aldatuz, ikastaro trinkoa izango dute Argentinan bertan, aurrez aurrekoa, hain zuzen ere. -Ondoren, abuztuan hasi eta abendua bitartean, berriro ere IRAKASLEAREN GUNEAren bidea baliatuko da ikasle hauen euskara-maila areagotzeko. -Urtarrilean, aurtengo lan-proposamenari amaiera emanez, bigarren ikastaro trinkoari ekingo zaio Argentinan bertan. Hau ere aurrez aurrekoa. Maizpide barnetegiak hartu du bere gain heziketa-sistema honen ardura, eta Jon Urdangarin izango da prozesu honetan irakaslea. Ikusten duzuenez, euskara ikasteko aukerak zabaltzen ditu sareen sareak eta, espazioak eta denborak gaindituz, Argentina euskarara eta Euskal Herrira hurbildu.