Docutec Unai Elorriaga, SPrako Tranbia (Elkarlanean, 2001) Trenak aipatzen dira etengabe liburuan, nahiz SPrako tranbiarik ez den existitzen. SP Sisha Parma menditzarra da. Lucas mendizale zahartuak hara igo nahi du, baina badaki ezingo duela, trenik ez baitago, baina hori du bere utopia. Unai Elorriaga bilbotar algortartuak udaberrian aurkeztu zuen SPrako Tranbia eleberria. Ondoan zituen Harkaitz Cano idazlea eta Xabier Mendiguren editorea. Maitemindu egin omen da Mendiguren liburuaz. Harkaitz Canok, aldiz, udaberriko ezustetzat jo zuen nobela: 'Liburua atzo irakurri nuen berriro eta konturatzen naiz Unairekin, nahiz gaur ezagutu dudan, gauza asko konpartitzen ditudala. Mimoz egindako liburu honi mimoak egiteko trantzean jartzen bainau. Iruditzen zait Unai ere dela tranbia, tren eta estazioen tributakoa, hau da, garraio publikoen erabilera eta abusua egiten duen horietako izango dela bera ere, eta bere espezialitatea trenetako bagoietara dotoreziaz igotzen diren emakumeekin maitemintzea dela, hori dela gure patua. Gasteizko geltokian kontatzen dute badagoela holako talde bat, adineko jendeak osatua batez ere, joaten direnak goizero Talgoa pasatzen ikustera, besterik gabe, eta Talgoa berandu iristen denean haserretu egiten dira eta joaten dira estazioko arduradunarengana kexuka. Iruditzen zait Unaik eta biok horrela bukatuko dugula, Talgoa pasatzen ikusiz egunen batean' zioen. Beste alderdi eder bat badu nobelak, Canoren ustez, gauza bizidunak eta bizigabeak maila berean jartzen dituela, alegia. Lehen orrialdean aulki gaizto bat azaltzen da, kasu. Umorea ere aipatu zuen H. Canok liburuaren ezaugarri gisa, eta ironia fina, mikatza batzuetan. Lucas protagonistaren etxean okupa bat sartzen da, etxea hutsik dagoelakoan, eta konturatzen denean han norbait bizi dela alde egin nahi du, baina geratzeko esaten diote, umorea duelako uzten diote geratzen... Mendigurenek, berriz, paradoxaz betetako liburua dela azaldu zuen, hori dela U. Elorriagaren errekurtsoetako bat. Trenak aipatzen dira etengabe liburuan, nahiz SPrako tranbiarik ez den existitzen. SP Sisha Parma menditzarra da, 8.027 metrokoa, hots, 8.000 metro pasatxokoen artean txikerrena. Lucas mendizale zahartuak hara igo nahi du, baina badaki ezingo duela, trenik ez baitago, baina hori du bere utopia. Trenak Rosa emazte-zena ekartzen dio gogora, zein pertxenta igotzen zen trenera. Baina utopia horrek bizi du Lucas, nahiz badakien, baita ere, ez duela sekula 8.000 metroko mendirik ikusiko. 'Baina gaiaren gainetik -liburuko kontrazalean ageri dena da- azpimarratzekoa sentipenak transmititzeko egileak daukan modu berezia, sentimenduez aritzeko estilo fin eta dotore hori' nabarmentzen dute Elkarlanekoek.