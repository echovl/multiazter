Docutec Harry Potter-en fenomenoa Harry Potterren liburuek mundu osoan izan duten harrerak erakutsi du irakurle gutxi dauden herrialdeetan ere, milaka haur dagoela irakurriz gozatzeko prest, baldin eta liburu egokia aurkitzen badute. Jarraian, liburuaren idazleari, itzultzaileari eta bi irakurle gaztetxori egindako elkarrizketak irakurri ahal izango dituzu. Zergatik irakurtzen dituzte haurrek eta ez hain haurrek liburu horiek hain gustura?Galdera honi erantzuteko Harry Potter ondo ezagutzen duten pertsonengana jo dugu: egilea, literatura-kritikaria, itzultzailea eta irakurleak, hain zuzen ere, zertan ote datzan erakargarritasun hori jakite aldera. Egilearen ikuspuntua J.K. Rowling: 'Niri gazteagoa nintzenean gustatzen zitzaizkidan gauzak idatzi ditut. (Oraindik ere gustatzen zaizkit.) Baina ez nuen pentsatzen hainbeste jenderi gustatuko zitzaionik. Gehienez ere argitaratzera iritsiko nintzela uste nuen'. Zer du, zure ustez, Harry Potterrek hainbeste jenderi gustatzeko?Zaila egiten zait horretaz hitz egitea zeren nik, berez, neuretzako idazten dut; liburuetan nire umorea islatzen da eta idazterakoan ez naiz jartzen pentsatzen zer irudituko ote zaien dibertigarria haurrei eta baliteke horrek argitzea, nolabait, helduengan ere sortzen duen erakargarritasuna. Bestalde, oso gogoan dut nolako sentimenduak nituen Harryren adinean eta badirudi haurrek bat egiten dutela Harry eta bere lagunekin. Kontatzen dudan istorioa irudimenaren botereari buruzkoa da. Harryk istorio honetan, berez duen magia-gaitasun guztia garatzen ikasten du. Sorginkeria erabiltzen dut analogia bezala. Liburuak, azken batean, gizakiak bakarra eta berezia izateko berez duen desioari buruz jarduten dira, besteekiko adiskidetasuna eta lotura iraunkorrak edukitzeaz eta ongia nola gailentzen zaion gaizkiari ikusteaz. Nola sortzen zaizkizu liburuak idazteko ideiak?Neronek ere horixe jakin nahiko nuke. Batzuetan etorri egiten dira, besterik gabe, (magia bezala) eta, beste batzuetan, eseri eta astebete ere behar izaten dut zer gertatuko den pentsatzeko. Harry Potterren ideia, zehazki, ez dakit nola bururatu zitzaidan. Trenez nindoan, behin, Manchesterretik Londonera. Lau bat ordu eman nituen eta Harryren istorioa bururatu zitzaidan: funtsean, aztia zela ez zekien mutiko bat, eta nola joaten den sorginkeria erakusten duten eskola batera, Hogwarts izenekoa. Trenez sekula egin dudan bidaiarik interesgarriena izan zen. Trenetik jaitsi nintzenean, asmatuta nituen istorioaren ezaugarri asko. Istorioa liburu bakarrean kontatzea pentsatu zenuen edota, aurreikusi al zenituen ondorengoak ere?Bai, aipatu dudan tren bidai horretan erabaki nuen Harryk Hogwarts eskolan igaroko zituen zazpi ikasturteak kontatzea, 11 urtetik 17ra bitartekoak, eta ikasturte bakoitzeko liburu bat idatziko nuela. Hori dela eta Harryk azken liburuan izango du sorginkeriaren munduan aritzeko adina eta prest egongo da Dursley familiarekin bizitzeko. Harryri buruz jendeak esan dizkizunen artean, zein da gehien gustatu zaizuenetako bat?Eskoziako neskatxa batek esandakoa da nire gogokoena. Hamabi urte zituen. Edinburgoko liburu azokan nengoen liburu bat sinatzen. Ilara oso luzea zen eta, halako batean, neska niregana iritsi zenean esan zidan: nik ez nuen nahi hainbeste jende egoterik hemen, zeren liburua 'nirea' da. Hori da, hain zuen ere, nik neure liburu gogokoenekin sentitzen dudana... Literatura-kritikari baten ikuspegia Victoria Fernandez: 'Harry Potterrek sortzen duen irrika, pedagogiaz aspertuta dauden irakurleen erreakzio logikoa da, proposamen benetan erakargarri baten aurrean.' 'Harry Potterrek umeen artean izaten ari den arrakastak, gaur egungo merkatuan umeentzako dagoen eskaintzaren baliagarritasunaz gogoeta egitera gonbidatzen gaitu: izan ere, azkenaldi honetan, literaturan gailentzen ari diren joerek XIX. mendean aldarrikatzen zen 'gozatuz irakatsi' formula hobesten dute edota, bestela, gaur egun hain modan dagoen 'autolaguntza' izeneko literatura-mota. J.K. Rowling-en sailak, aitzitik, guztiz aurkakoaren apustua egiten du: fantasiarik klasikoenera itzuli da, eta horrek bete du seguruenik hutsune handi bat haur eta gazte literaturako irakurle aspertuen artean. Izan ere, azkenaldi honetan generoa bete duten sasi-istorio txepel eta errepikakorrek gaur egungo arazoei buruz sentsibilizatzeko aitzakiak baino ez baitira; bai, irakurleei bere arazo pertsonaletan 'laguntza psikologikoa' eskaintzeko, portaerak eta jarrerak 'hezteko', eta, baita, historia, matematika edo literatura 'irakasteko' ere. Horregatik, ez dirudi bidegabekeria handia denik pentsatzea Harri Potterren arrakasta pedagogiaz aspertuta dauden irakurleen erreakzio logikoa dela, proposamen benetan erakargarri baten aurrean. Proposamena, bestalde, ez da berria baina, fantasia, abentura, heroiak, emozioa eta entretenimendua eskaintzen ditu. Istorio apartekoak, ondo pasatzeko besterik gabe. Ume batek literaturaz ulertzen duena eta, agian, beti aurkitzen ez duena eskaini ohi zaizkion liburuen artean. Itzultzailearen ikuspegiaIñaki Mendiguren: 'Nik uste dut Euskal Literaturan eta Euskal Itzulpengintzan sekula ez dela gertatu hainbeste oihartzun izan duen libururik'. Harry Potter itzultzeko proposamena iritsi zitzaizunean ba al zenuen horren aditzerik?Joxean Ormazabalek deitu zidan esanez, bazuela hor kanpoan asko entzuten zen liburu bat: irakurri zutela argitaletxean bertan eta asko gustatu zitzaiela eta ea prest egongo nintzatekeen itzultzen hasteko. Ordurako guk zerbait entzuna genuen, emaztea ingelesa dudalako eta irakurria genuen zerbait fenomeno honi buruz. Bagenekien ordurako oso entzuna zela, batez ere, Ingalaterran eta Estatu Batuetan. Orduan liburua hartu, irakurri eta gustatu zitzaigun eta beldur askorekin argitaletxearen aldetik baina itzultzea erabaki zen. Ordurako gaztelaniaz argitaratua zegoen baina ez zen hain fenomeno ezaguna, ez zeukan, artean, gero lortu zuen sonarik. Nola lortu du egileak Harry Potter horrelako fenomenoa izatea?Egilearentzako hasiera ez zen erraza izan. Lehenengo liburua idatzi zuenean argitaletxe batera eraman zuen eta ez zioten onartu. Esan zioten, gaur egunean ez zela hain liburu luzerik idazten umeentzat, ez eta ere hain hizkuntza jasoa edo aberatseko libururik, eta argudio eta gaiaren aldetik ere konplexutasuna zuela eta ez zioten onartu. Gero eraman zuen Bloomsbury-ra eta hark onartu eta argitaratu zion hura eta ondorengoak. Baina, aitortu beharra dago, inork espero ez zuen bezalako arrakasta izan zuela, bai kritikaren aldetik, bai irakurle aldetik. Baina, ez zen marketing kanpaina handirik izan lehenengo liburuarekin, bere meritu propioz atera zuen bere lehenengo liburua aurrera, eragozpen askoren gainetik. Eta arrakasta handia izan zuen, bai irakurle gazteen artean eta, baita pertsona helduagoen artean ere. Gero ia bigarren liburutik aurrera ohartu zirenean ze erakargarritasuna zuen jendearentzat, hasi ziren literaturaz kanpoko eskuak sartzen eta, orduan, bihurtu zen kontsumo-artikulu arrunta. Zertan datza erakargarritasun hori, zergatik gustatzen zaie haurrei eta helduei hainbeste?Nik uste dut arrazoi asko egon litezkeela eta ez bat bakarra. Batetik, ondo kontatutako istorio on batzuk daude: hori da literaturaren sekretua beti. Mundu oso bat birsortuta dago, sorginen eta aztien mundua, magiaren mundua, mundu berezi bat da; bizimodu berezi bat dute, lege berezi batzuk, funtzionatzeko era bat, heziketa berezi bat dute, euren ikastetxeak dituzte. Mundu hori oso ondo azaltzen du egileak eta gainera azaltzen du guk identifikatzeko moduan. Izan balitz erabat fikziozko gauza, bada agian kosta egingo zitzaigukeen guri hor murgiltzea. Baina, nik uste dut oso oreka interesgarria duela fikzioa eta errealitatearen artean. Barnetegi batetik pasa garenok oso identifikatuta sentitzen gara Harry Potterrek ikasturtea pasatzen duen ikastetxe horrekin, gauza asko oso antzekoak direlako. Gero, pertsonaiak oso ondo zehazten ditu eta oso humanoak dira. Hizkuntza oso bizia da. Elkarrizketa asko dago. Deskribapenak laburrak dira eta oso bisualak. Horretaz gain, badago borroka bat: ongiaren eta gaizkiaren artean, edo argiaren eta ilunaren artean liburu guztietan zehar garatuz doana eta bizkarrezurra dena. Harry Potterrek bitarteko nagusi bat dauka eta borroka horren inguruan sartzen dira abentura guztiak, hari nagusi baten baitan. Nik uste dut irakurlea identifikatuta sentitzen dela gauza askorekin eta gozatu egiten du. Aspertzeko aukera ez zaio ematen: alde batetik, errealista da; baina, beste aldetik, magiak ematen du aukera ere gutxien uste denean, ez ustekoak edo bide berriak edo errealismo hutsean ezinezkoak diren irtenbideak emateko abenturari. Gero, bestalde, liburu batek bestea saltzen du: liburu bat bakarra izan balitz ez zen inoiz seguru aski horrelako fenomenorik bihurtuko, baina, dagoeneko, lau dira kalean eta zazpi izango dira denera. Irakurleen ikuspegiaItziar Nabarro eta Beñat Elortza, 11 urteko irakurleak: 'Ez dugu ezagutzen gure adineko inor Harry Potter ezagutzen ez duenik' Argitaratu diren lau liburuak irakurri dituzte eta bosgarrena noiz aterako irrikan daude. Harry Potterren fans-taldea eratua dute kide baten garajean, liburuez hitz egiteko eta magiazko jokoekin eta jolasteko. Bosgarren alea atera bitartean, -luze iritzita omen daude- Internet-en Harry Potterri buruz ateratzen den informazioaz jarduten dute. Filmean ateratzen diren pare bat aktoreri ere idatzi omen diote eta baita erantzuna jaso ere. Nola ezagutu zenuten Harry Potter?Itziar.- Nire anaiari Gabonetan oparitu zioten, ni hirugarren mailan nengoenean. Irakurri zuenean asko gustatu zitzaion eta animatu egin ninduen. Lagunek galdetzen zidaten zer liburu da hori eta pixkanaka gelakoak ezagutzen eta irakurtzen hasi ziren. Orain oso ospetsua egin da. Beñat: Nik ikastolako liburutegian ikusi nuen. Niri umeentzako eleberriak eta irakurtzea asko gustatzen zait. Harry Potterren izena berezia egin zitzaidan eta irakurtzen hasi nintzen. Zerk erakarri zaituzte liburu hauetan?Beñat.- Misterioa daukala. Hasieran, lehenengo atalean, istorio normal bat da; baina, bigarrenean azti bat azaltzen da Harry Poterren etxe aurrean. Harry Potter izeba-osabekin bizi da eta hauek tratu txarrak egiten dizkiote eta orduan pentsatu nuen zerbait arraroa gertatzen zela eta irakurtzen jarraitu nuen eta pixkanaka sekretuak handiagotzen eta handiagotzen joaten dira eta hori asko gustatzen zait. Itziar.- Hasieran ume arrunt baten istorioa da. Bere gurasoak hil egin dituzte. Baina, berak uste du istripu batean hil direla eta garatzen den istorioa gero eta interesgarriagoa bihurtzen da eta pixkanaka bere paperean sartzen joaten zara eta pentsatzen hasten zara nola sentitzen den eta dibertigarria da. Batzuetan gauza tristeak gertatzen zaizkio baina, baita alaiak ere eta, egoerak okerrera egiten duenean, magia erabiltzen du eta dena konpontzen da. Orduan konturatzen zara Harry Potter berezia dela, ez dagoela bera bezalako aztirik eta ezta beste pertsonarik ere. Liburuetan pertsonai asko azaltzen da, horiei guztiei jarraitzea erraza egin al zaizue?Itziar.- Hasieran pertsonai guztiak gogoratzea zaila egiten zitzaidan baina, gerora ez. Gainera, filmak ikusi nituenean hobeto bereizten nituen nor den nor. Beñat.- Nik lehenengoan gaztelaniaz irakurri nuen -artean ez zegoen euskaraz- eta izenekin eta nahastu egiten nintzen baina gero euskaraz atera zutenean irakurri nuen berriro eta orduan ondo moldatu nintzen. Zein dituzue gustukoago liburuak ala filmak?Beñat.- Liburua beti aberatsagoa da, edozein libururekin gertatzen den bezala, zeren filmetan ez dute istorio osoa kontatzen; esate baterako, lehenengo atala ez da azaldu ere egiten. Itziar.- Nik ere nahiago ditut liburuak. Gauza gehiago kontatzen dituzte. Filmak azkarregi doaz. Liburua nahi duzunean utz dezakezu, deskantsatu eta hurrengo egunean jarraitu. Dena den, filmak oso ondo eginda daude zeren pertsonaiek oso ondo egiten dute beren papera, antza handia dute. Adibidez jakin genuenean Hermioneren papera Emma Watson -ek egingo zuela asko poztu ginen, zeren horrela imajinatzen genuen denok. Zuen inguruan zenbatek irakurri ditu Harry Potterren liburuak?Beñat eta Itziar.- Mundu guztiak!