Docutec Euskal usadioan urdina grisazkari deitzen zaio Patziku Perurena idazlea Koloreak euskal usadioan eta Euskarak sorgindutako numeroak liburuen egilea da, besteak beste. LEIRE ARAMENDI Nola tratatu dira koloreak euskal usadioan? Euskal usadioan berezitasun batzuk badaude, urdina esaterako. Gaur egun, euskarazko urdina eta gaztelaniazko azula sinonimotzat hartzen diren arren, ez dute zer ikusirik. Gaztelaniazko azula kolore purua da, noblea, aristokraziaren odol urdinarekin eta birjintasunarekin lotzen da. Euskaraz aldiz, urdinak zikina adierazten du; Mari urdin eta Mari zikin sinonimoak dira. Gauza bera gertatzen da beste hainbat kolorerekin; zuria, beltza eta gorria dira horietako batzuk. Eta zenbakien kasuan? Zenbakiek ere badituzte berezitasunak, baina ez hainbeste. Zenbakiekin nahiz koloreekin euskal usadioko pintzeladak jaso ditut; ez dut beste kultura eta hizkuntzekin alderatu. Euskal usadiotik jaso ditut; asko ahozko tradiziotik. Zenbakiei dagokionez, euskaraz 14 zenbaki indartsua da. Oso berria da, kristautasunetik dator, eta ugaritasuna esanahi du. Baita zazpi eta hamaika zenbakiek ere. Hamarra muga sakratua izan zen. Hamaika zenbakia muga horri bat eranstea da, mugagabetasuna adierazteko. Kolore eta zenbakien erabilera bereziak errealitatea ikusteko modu desberdina adierazten al du? Errealitatea ikusteko modu desberdinaren mitoa hor dago, baina munduko hainbat tokitan gizakiak modu berdintsuan ikusi dituela gauzak uste dut. Desberdintasun bakarra metaforizazioa da; lekuan lekuko hizkuntzara nola ekarri duten. Baina nik hori ezin dezaket jakin. Hizkuntzaren erroak oso zaharrak dira, euskarak berezitasunik bazuen jakiteko, hizkuntza zaharren gaineko jakintza beharko nuke, alderatu ahal izateko. Kolore eta zenbakien erabilera tradizionala mantentzen da, edo beste hizkuntzen eragina nabari da? Eragina nabarmena da. Neska batek autoa erosi zuen; amonak kolore axula zuela zioen; neskak berriz, urdina. Euskal usadioan urdina grisazka izan da; esaterako, zaldi urdina esaten da. Zaharrek askotan ondo bereizten dute. Edozein hizkuntza egunero bizi dugun errealitatearekin kutsatzen da; zenbakiak eta koloreak ere bai.