Docutec Hausnarketa apokaliptikoak Interneten zurrumurrua hedatu da udazkenean sekulako meteoritoak guztiz garbituko gaituela. Oraingoan bai. Asteroide horren izena Toutatis da, eta irailaren 29an Lurrera hurbilduko da. Mikel Susperregi (Astronomoa) Astronomian edo espazio esplorazioan gertakizun dramatikoak dira publikoari entzutea gehiena gustatzen zaizkionak. Edo dramatizatuak. Apokalipsi-ertzera eramaten gaituzten fenomenoak. Arreta irabazten duen bigarren gaia da beste planetetan bizia ote den. Baina lehenengoa beti lehen, %99 bider jendeak galdetzen dit ia asteroide potoloak Lurra joko duen, zibilizazioak erabat ezabatuz, eta noiz. Onartu behar da gaiak baduela bere morboa. Tradizio horri jarraituz, Interneten zurrumurrua hedatu da udazkenean sekulako meteoritoak guztiz garbituko gaituela. Oraingoan bai. Asteroide horren izena Toutatis da, eta irailaren 29an Lurrera hurbilduko da. Toutatis asteroide artean nahiko handia da, 4 bat kilometro luze eta 2 kilometro zabal, eta espazioan biraka dabil ezkila baten antzera. Udare forma du; borobila eta zabala alde batean, eta mehea bestean, eta horregatik higitzen da biraka espazioan horren modu bitxian. Bere bira ardatza ere aldakorra da; hori erabat ezohikoa da. Lurrarekin topo eginez gero, gureak egin du. Lurrean diren bizi-mota guztiak aste gutxitan deuseztuko lirateke. Baina zurrumurru horretan amaitzen da morbo-festa Armageddon zaleentzat, Toutatis-ek ez baitu Lurrarekin topo egingo. Nahiko ezaguna da bere ibilbidea eta badakigu Lurrera hurbilduko den gehiena Ilargia baino lau aldiz urrunago izango dela. Hala ere, horrelako asteroide handia ez da gugandik hain gertu inoiz izan, guk dakigunez behintzat. Astronomo frantziarrek 1989an aurkitu zutenez geroztik, Toutatis ongi aztertua eta behatua izan den asteroidea da. Onean bere ezaugarri bitxiengatik edo. Lau urtean behin bere ibilbidean Lurrerantz hurbiltzen da, eta aurten aspaldiko partez hurbilenik izango dugu. Horren hurbil ez da izan 1353. urteaz geroztik, eta 2562. urtea arte ez da berriro hainbeste gerturatuko. Toutatis-ek ez digu oraingoz arazorik emango, baina hor kanpoan badira asteroide ugari ez ditugunak behar bezala behatzen, eta horrek kezka eragin beharko liguke. Asteroideak behatzeko Erresuma Batuak martxan jarri zuen programa ez da hasiera batean hitzartu zen bezala abian jarri, eta beste herriek ez dute antzeko programarik. Asteroideak mehatxu naturala dira planeta osoarentzat. Napoles astinduko duen Vesuviusa. San Frantziskoren lurrikara erraldoia. La Palmaren Cumbre Vieja mendia itsasora erortzen denean New York eta AEBetako ekialdeko kostaldea mehatxatuko duen mega-tsunamia. Lurraren Vesuviusa edo Cumbre Vieja zerutik etor daiteke eta hori ekiditea, neurri batean, gure esku dago.