Docutec Denbora galtzea Preso nago. Autopistan geldi. Irratiko uhin distortsionatuak itzaltzear. Erretentzioak aurreikusten zituen ahots gozoa madarikatuz. Egun guztiak ez dira txarrak, batzuk txarragoak dira. Ordubete, kamioiaren eta hesiaren artean preso. Mundutik aparte. Kakaren erdi-erdian. Arazoak seinalatzeko partez irtenbideak emango balituzte, sikiera. Baina ez. Barru-barruraino iritsi behar atzera egiterik ez dagoela ohartzeko. Gaur, behintzat, alfer-alferrik jarriko dituzte radarrak martxan. Ez dute inor harrapatuko. Haizea baino ez. Ia bi ordu pasata, sartu dut primera. Hau mugitzen hasi da. Metroz metro. Pixkanaka. Oso pixkanaka. Aurrera goaz. Aldameneko kamioia atzean uzteko moduan. Ertzainak ere hortxe. Sekula ez zidaten halako pozik eragin. Aske naiz. Autoan noala iruditzeko bezain libre. Aurrerantz, aurreratuz, ordainlekua jo dut. Denbora galtzea ordainarazi didate. Betiko tarifan. Betiko irribarrez. Denbora dirua omen.