Docutec Bernd Pischetsrieder: "50 urtetan Europan industriarik ez" Volkswageneko buruak sektoreko etorkizuna kinka larrian dagoela azpimarratu du. 50 urteren buruan Txinak EBko industria suntsitu dezakeela ohartu du. «Lehiakortasuna areagotzean dago gakoa». Txinaren lehiari aurre egiteko kostuen lehiakortasuna areagotu behar dutela azpimarratu du VWeko buruak, 50 urtetan Europak ez duela industriarik izango. Volkswageneko buruak sektoreko etorkizuna kinka larrian dagoela azpimarratu du. Artean ikerketan eta garapenean Europako Batasuna nagusi den arren, 50 urteren buruan Txinak EBko industria suntsitu dezakeela ohartu du. «Lehiakortasuna areagotzean dago gakoa». «Egungo bilakaera aldatu eta lehiakortasuna hobetu ezean, 50 urteren buruan Txinaren lehiaren biktima izango da Europako auto industria», ohartarazi zuen Bernd Pischetsrieder-ek, Alemaniako Volkswageneko buru eta Europako Auto Ekoizleen Elkarteko presidenteak. «Denbora kontua baino ez da. Mundu osoan kostuen arloan lehiakorragoak izatea lortu behar dugu». Hori dela eta, Cars 21 izeneko taldea osatuko dute auto ekoizleek eta EBk. Autoen legedia aldatzea izango dute xede, aholku zehatz eta berritzaileen ezarpenaren bidez. «Iraganean EBko herrialdeen legeek oso kontraesan handiak eragiten zituzten. Epe luzera egonkortasuna behar dugu». Aurreikuspenak betez gero, EBko 12 milioi langileren postuak agian kolokan izango direla nabarmendu zuen. Autogintzan, zuzenean, bi milioi lagunek jarduten dute EBn. Zeharkako lanetan hamar milioi behargin aritzen dira. 65.000 langile Hegoaldean Hego Euskal Herrian 65.000 pertsona inguru aritzen dira autogintzan. Arabako, Bizkaiko eta Gipuzkoako Barne Produktu Gordinaren %15aren baliokidea izan zen iaz autogintzako emaitza, 7.331 milioi eurora iritsi baitzen. Nafarroan ere eragin handia izan dezake . Iragan urtean, industria ekoizpen osoaren %33 autogintzakoa zen. Esportazioen %50 ere bai. Landabengo Volkswagenen fabrikan ekoitzi ziren esportazioen %30. Pischetsriederrek berretsi zuenez, autoen baldintza teknikoei buruzko EBko legeak «apurka-apurka bertan behera uzteko prest» da Cars 21 taldea, autogintzarako kaltegarriak direla frogatzen badute. Betiere, Nazio Batuen arauak errespetatuz. Gaitzak ez ezik, EBk abantaila bat baduela onartu zuen Volkswageneko buruak: ingurumena babesteko neurriak. «Bide horretatik jarraitzeko asmoa dugu».