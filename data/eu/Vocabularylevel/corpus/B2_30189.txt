Docutec Ainur Igarlea: «Txeke zuria eskaini izan didate magia beltza egin nezan» Uztailaren 30etik abuz­tuaren 8ra Esoterismoaren Aretoa izango dugu Miramar Jauregian. Bertan izango da Ainur donostiarra, tarota eta eskua irakurtzen. Harekin izan gara. Tarota eta eskua irakurtzen dituzu... Zer lotura daga etorkizuna igartzeko bi modu hauen artean? Etorkizuna ikusteko modu guztiak osagarriak dira. Norberak aukeratu behar du zein bidek esaten dion gehiago. Berez, igarle izanez gero, beste inongo laguntzarik gabe, pertsona aurrean izate hutsarekin, etorkizuna igarri daiteke. Hala ere, monotonoa gerta daiteke kontsultan duzun pertsona horri besterik gabe iragarpenak esaten hastea. Tarotarekin, kontsulta atseginagoa da. Kasu batzuetan, bestalde, tarota edo bestelako bideak beharrezkoak dira. Igarleengan sinesten ez duen pertsona bat edo beldurra duen pertsona bat kontsultara datorrenean, adibidez. Pertsona horiek ez dute batere transmititzen, eta kasu horretan, bide osagarriak behar dira. Nolatan murgildu zinen Igarkizunen munduan? Ahalmena familiatik datorkit. Ama eta amona honetan aritzen ziren. Hala ere, beraiek ez didate ezer erakutsi. Horrelakoetan, ahalmen batekin jaiotzen zara, baina gero ikasketak egin behar dituzu h­ri garatzeko. Ni Madrilen aritu nintzen, hiru urtez, parapsikologia ikasten... Teknika asko ikasten dira: astrologia, tarota, eskua, pendulua... Gero bakoitzak gehien atsegin duena edo gehien transmititzen diona aukeratzen du... Hala ere, berezko ahalmena ez duen jendeak ere ikas dezake etorkizuna igartzen, baino gehiago kostatuko zaio. Geroa idatzita al dago? Dena jakin al daiteke etorkizunari buruz edo mugaren bat dago? Denok dugu munduan sartzeko eta irteteko egun bana, eta hori eskuetan oso argi ikusten da. Eskuek dena esaten digute. Gertatu zaizkigun gauzarik garrantzitsue­nak ere idatzita geratzen dira. Zerbait gertatu behar zaigunean seinale bat ateratzen zaigu, eta gertaera horrek eragin handia izan badu, marka geratzen da etorkizunerako; bestela, desagertu egiten da. Geroa idatzita dago, baino batzuetan, gertakari baten aurrean hainbat bide hauta daitezke, eta horrek gertaeraren ondorioak alda ditzake. Nola moldatzen zara jendeari entzun nahi ez dituen gauzak esateko? Gauzak esaterakoan kontuz ibili behar da, ezin da dena esan. Batez ere, izaera ahuleko pertsonekin ibili behar da tentuz, zenbait gauza entzunda lur jota gera daitezkeelako... Kasu batzuetan, bezeroak gauza txarrak ez esateko eskatuta ere, gertaera larri baten ondorioak leundu baditzaket, ezin dut isilik geratu. Adibidez, utzikeriaren ondorioz larria izan daitekeen gaixotasun bat ikusten badut, esan egiten diot, kontuz ibiltzeko. Igarle lanaz bizi daiteke? Bai. Ni etorkizuna igartzeaz bizi naiz. Ez dut magia zuririk ez beltzik egiten, dirua irabazteko. Batzuetan magia zuria egiten dut jendeari laguntzeko, baina batere kobratu gabe. Magia beltza egitea eskatu didate: txeke zuria jarri izan didate mahai gainean norbaiten aurkako magia beltza egiteko, baina ezta pentsatu ere! Magia beltza oso arriskutsua da, eta beti egiten duenaren aurka oldartzen da. Telefonoz bota daiteke tarota, edo bezeroa aurrean egotea ezinbestekoa da? Nik ez dut telefonoz lan egiten. Jendearen aurpegiak, hitz egiteko erak, ahotsaren doinuak... gauza asko esaten dizkidate, eta beraz, jendea aurrean izan behar dut. Telefono bidezko igarle lineatan lana eskaini didate, baina ez dira fidagarriak. Ez badute igarle onik aurkitzen, edozein pertsona hartzen dute. Giro berezirik behar duzu lanerako? Giro lasaia eta erlaxatua behar da, eta gelak ondo egurastua egon behar du. Horrez gain, kristalezko baso bat ur izaten dut, energía gaiztoak xurgatzeko. Bestalde, saio bakoitzaren ondoren, kartak ondo astintzen ditut, energía kentzeko. Jende ezagunik joan zaizu kontsultara? Ezin dut izenik eman, baina oso jende ezaguna etorri zait: telebistako aurkezle eta kazetari ezagunak, agintariak... Nolako galderak egiten ditu jendeak, zeintzuk gai dira ohikoenak? Denetik galdetzen didaten arren, maitasuna da izarra. Ora har, emakumeek maitasunari buruz galdetu ohi dute, eta gizonek lanari buruz. Harremanik ba al duzu Donostiako beste igarleekin? Ez, ia ez dut harremanik... Badut lagun bat, eta askotan hari eskatzen diot kartak irakurtzeko, baina horretaz gain ez dut aparteko harremanik. Zer iruditzen zaizu Donostian egin ohi den Esoterismoaren Aretoa? Harremanak egiteko eta zeure burua ezagutzera emateko ondo dago, baina ez da lanerako modurik egokiena. Jende asko egoten da zain, eta sarrera eta irteerarako ordutegia daga. Beraz, azkarregi ibili behar dut eta ezin diot ordubete eskaini pertsona bakoitzari, kontsulta pribatuan egingo nukeen bezala. Bitxikeriaren bat ere izango duzu kontatzeko... Duela gutxi, 70 urte inguruko emakume bat etorri zen kontsultara, bere senarraren argazkiarekin. Bere senarra, ordea, hamar egun lehenago hila zen. Argazkia ikusi bezain laster hilda zegoela konturatu nintzen: tunel beltz bat ikusi nuen eta sekulako oilo-ipurdia jarri zitzaidan. Momentu horretan, santu baten egurrezko figura erori zen apaletik. Senarra gure artean zegoen!  