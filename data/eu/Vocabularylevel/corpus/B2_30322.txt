Docutec Lurra Sos Gero eta gehiago hitz egiten dugu lurralde antolamenduaz, baina, era berean, gero eta gehiago suntsitzen dugu lurraldea. Zein Euskal Herri eraiki nahi dugu? Euskal Herria odolusten ari da. Zauri asko ireki dira gure herrian, eta zauriak ari dira irekitzen orain ere. Jada ez dago Euskal Herria ezagutzerik; aspaldi nagusitu zen porlana bazter guztietan. Industrialdeak eta paper fabrikak dira kultura bakarra. Nornahik ikus dezakeen paisaia aldaketa horren atzean eta paisaia aldaketa hori etengabeko azpiegituren eta porlanaren ondorioa da, aldaketa are sakonagoa ari da gertatzen: aldatzen ari dira gure ohiturak, kultura, kontsumitzeko eta elikatzeko era eta gizarte eredua. Hona hemen diseinatu diguten lurralde ereduaren ondorioak: nekazaritzaren izaera estrategikoa alde batera uztea; zabor jana gero eta gehiago zabaltzea; merkataritza guneei bultzada handia ematea kontsumitzeko modua aldatzeko, eta horrek osasunari kalte larria ekartzea; hiria sakabanatzeko apustua egitea, hots, hiri politika espekulatzailea egitea, banakotasuna indartzeko eta elkartzeko edo parte hartzeko guneak ezabatzeko; landa lurrak desagertzea, eta, ondorioz, bioaniztasuna galtzea, baita uniformizazio kulturala handitzea ere, gero eta gizarte desegituratuagoan. Abian dituzten egitasmoek, baita hurrengo urteetarako programatuek ere, eragin eta garrantzi izugarria dute gure etorkizunerako; horregatik da beharrezkoa informatzea, eztabaidatzea eta herri guztiak erabaki demokratikoa hartzea; hori, ordea, ez da gertatu, orain artean bederen. Uste dugu ezin dela eraiki nazio proiekturik lurralde eredu behartu batetik abiatuta. Gero eta gehiago hitz egiten dugu lurralde antolamenduaz, baina, era berean, gero eta gehiago suntsitzen dugu lurraldea. Zein Euskal Herri eraiki nahi dugu? Abiadura Handiko Trenean bidaiatuko duen Euskal Herria, agian? Edo Euskal Herri gero eta kutsatuagoa, behartuta jarritako zentral termikoak direla eta? Carrefour edo Eroski handien gainean eraiki behar al dugu Euskal Herria, edo errauste planta eta zentral eolikoen gainean? Edo bestela Mc Donalsen baten gainean, premiazko ez diren errepideen eta autobideen gainean? Eraikiko al dugu Artxandan golfean ari garen bitartean? Ez kontatu nirekin Euskal Hiri hori eraikitzeko, kapitalaren eta multinazional handien hiria baita. Alderdi politiko ustelen eta horien lagunen Euskal Hiria, zeintzuek gure herria erostunik onenari saldu nahi dioten. Zein baino zen handiagoak diren adierazpenak entzuten dira: dela Garapen Iraunkorraren Estrategia, dela Ingurumen Esparruko Programa... gure herria azkenetan dago, eta baita gu ere, harekin batera. Gezurra jaun eta jabe egin da Gobernuan eta Administrazioetan; gezurra darie adierazpenetan, txostenetan... baina ezer pasatuko ez balitz bezala. Politikari horiekin hobe ez fidatzea, ez diezagutela iruzur gehiago egin. Lozorrotik atera eta borrokatu gaitezen, ahalegin betean gure lurrari onik eusteko. Alarma egoera honetan ere, jazarri egiten digute, eta kartzelara eramaten saiatzen dira guztiontzako herri hobea nahi duten haiek. Orain hiru urte dei egin genion euskal gizarteari lurraren alde konpromisoa hartzera, norberaren nahiz taldeen konpromiso benetakoa egoera latz honetan: lurrak nolanahi okupatzen dituzte garraio eta energia azpiegituretarako, merkataritza gune handi edo hiri egitasmoetarako. 2000. urteko apirila zen. Ehundik gora pertsonak eskabide hau egin genuen: azpiegitura guztiak atzeratzea, Euskal Herriaren lurralde eredua gizarte eztabaidaren bidez eta gehiengo zabalak hala nahita erabakitzen ez zen heinean. Izan ere, atzera bueltarik ez duen eragina du horrek guztiak gure lurrean, kulturan, gizarte ereduan eta ekonomian. Bada, egun gaiztotu baino ez da egin egoera, eta, nire ustez, itzulbiderik ez duen bidean sartu gara Euskal Hirian iraun ahal izateko; batere nortasunik gabeko Euskal Hiria, porlanez josia, non irtenbide bakarra lurraren kontra doazen proiektu eta lanak bertan behera uztea den. Saia gaitezen sormenari bide egiten ilusiorik eza eta etsipena atzean utzita, eta eraiki dezagun guztion artean izatea ahalbidetuko digun beste errealitate bat, ez edukitzea baizik; baldin bagara, jar dezagun agerian badela alternatibarik proiektu neoliberalaren kontra, milurteko berrian eraikitzen ari zaizkigun Euskal Hiri horren kontra. Eta alternatiba hori ez da kaosa, ispiluaren bestaldean dagoen bizimodu hobea baizik.