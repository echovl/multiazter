Docutec Ohe beroak Hirietan ohe beroen fenomenoa zabalduz doa: etxebizitzarik aurkitu ezin duten etorkinei, oheak orduka alokatzea. Ohe beroan, ez da bero bera, bestearen edo besterena. MAIALEN LUJANBIO   Ikasle garaiko ostiral goizetan, batzuk ohetik jaikitzen zirenean iristen ziren besteak festatik; izarak artean bero, sei ohek lo askotarako ematen zuten. Hura bezalako etxe zahar hotzen jabeek, gu zelatatuta-edo berenganatu dute ohitura maitagarri hura, eta zorigaiztoko joera bihurtu. Hirietan ohe beroen fenomenoa zabalduz doa: etxebizitzarik aurkitu ezin duten etorkinei, oheak orduka alokatzea. Maitasun ordainduen logelak bezala; ohe beroak horiek ere, euren horma-paper loredun horituekin. Non, eta milaka etxe hutsek, milaka ohe hotz alferrik dituzten herrian. Non, eta ohe beroa bizi helburu bat izan den gizartean: egonkortasun matrimonialaren irudi; ohe beroa izateak esan nahi izan du platera bete kea dariola, teilatu baten babesa eta biko konpainia; esan izan nahi du bizimodu errealizatu bat. Arratoiek ordea, metaforen zentzu figuratua kraskaka jan dute; hitzak esanahiz primarioago dira orain; sujerentzia, edukiz planoago; bizitzak gero eta poesia gutxiago. Ohe beroan, ez da bero bera, bestearen edo besterena.