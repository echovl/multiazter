Docutec Gizon inteligenteak Emakume batek idatzitako artikulua. Bere ustez gizonak nolakoak diren azaltzen du eta gizon inteligenteak eta bestelakoak bereizten ditu. LAURA MINTEGI   Ezinezkoa da gizonezko mota guztien tipologia egitea. Ez daude berdinak diren gizon bi. Eta, hala ere, gehienentzat balio duten zenbait ezaugarri komun zerrenda daiteke. Gizonezko gehienak, esaterako, kirol kontsumitzaile amorratuak izaten dira, modu aktiboan edo pasiboan. Kirola praktikatzen badute, lehian arituko dira auzokoarekin edo beren buruarekin, ea nork edo nola arinago jardun, luzeago heldu, tanto gehiago sartu, puntu gehiago eskuratu. Kirola praktikatu ala ez, gehienek kirolari buruzko albiste ugari kontsumitzen dute. Ikusi besterik ez dago gizonezko gehienek zein orrialdetatik duten zabalik egunkaria metroan. Eta zer esanik ez irrati edo telebistako albisteez. Baina egia da. Gizonezko guztiak ez dira berdinak. Ezaugarri askotxo konpartitzen badute ere (gauzak egitea lehenestea mintzatzearen gainetik, bi gauza batera egiteko zailtasuna, azken hitza esateko beharrizana, beren ahalmenean duten konfiantza, berekoi jokatzeko joera, albokoaren lekuan jartzeko erraztasun falta, egiten duten guztiarekiko segurtasuna, giza harremanetarako intuizio eskasa, sentimenduek ahulezia dakarten ustea, antolamendu praktikorako erraztasun eza, orientazio domestiko eskasa), denak ez dira berdinak. Egia da. Gauza batek bereizten ditu diametralki, batez ere. Eta tipologia egiterik ez dagoela esan badugu ere, gauza batekiko duten jarrerak bereizarazi egiten ditu bi gizon mota: gizon inteligenteak eta inteligenteak ez direnak, emakumeekin nola jokatzen duten arabera. Gizon inteligenteak ez dio beldurrik emakumeari. Ezberdina dela igartzen du, ez dela bera bezalakoa, ulertezina suertatzen zaio sarri askotan, pentsatzeko eta sentitzeko beste kode bat duela nabaritzen du, beste trokel batekin eginda dagoela, baina ezberdintasuna erakargarri egiten zaio, intelektualki kilikagarria da. Emakumeari konplexutasuna ezagutzen dio, moldatzeko duen erraztasuna, jendearekin tratatzeko intuizioa. Biluzik sentitzen da, nolabait, emakumearen barne-mundu ulergaitzaren aurrean. Eta errespetatu egiten du. Miretsi egiten du. Gizon inteligenteak ez du ezer demostratzeko beharrizanik. Ez du indarra behar bera emakumea baino gehiago dela agerian uzteko. Inteligentea delako. Inteligentea ez bada, indarra erabiliko du ulertzen ez duena menperatzeko. Iaz hirurogei emakume hil zituzten beren bikotekideek. 