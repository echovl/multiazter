Docutec Apertenentzia Kolektibo zabal bateko partaide izateari buruzko gogoeta egiten du idazleak artikulu labur honetan. Apertenentzia sentimendua bultzatzea edo sentiaraztea da nire lanaren helburu nagusia. Langileak, finean, beren bigarren etxeaz harro egon daitezen eta sentimendu horrek, erosoago sentiaraz diezaien. Oinarrian, noski, konfiantza eskaini behar da, eta irekitasuna eta partaidetasuna kudeatu. Bestelakorik pentsatzen bada ere, pertsonok asko daukagu emateko. Kontua, galdera egitean datza. Hau da, entzuteko intentzioz eta partaidetza sustatzeko asmoz egiten den galdera. Apertenentziak partekatzea eskatzen du. Ni nonbaiteko parte edo kide banaiz, puzzle handi baten zatitxo besterik ez naiz. Partekatzea bat egitea da, komunean jartzea, eztabaidatzea, jasotzea eta ematea, jakinaraztea, entzutea eta galdetzea, irakastea eta ikastea, hau da, eskua, hartzeko eta emateko luzatzea. Eskua luzatzeak, beti ere, guregandik zerbait ematea suposatzen du. Gutxienez, irekiera. Apertenentziak, harrotasun kolektiboa adierazten du nagusiki. Hori dela eta, jende askori, apertenentzia sentimendu kolektibo horretan bere burua puzzlearen zati ñimiño gisa ikustea askotxo kostatzen zaio eta ideia bezala onartzen badu ere, praktikan, kolektibotasun horretatik datorkiona «hartzen» du baina norbanako gisa eskua luzatzeaz ahaztu egiten da. Apertenentzia sentimenduak, maiz, fusio edo bateratze kontzeptua ere eskatzen du. Kolektibo nagusiaren pentsamendua onartu eta pentsamendu horren baitan lanean aritzea. Baina badaude, hemen ere, kolektiboaren arauen arabera jolastu arren, gero, kolektiboaren aginduak eta lan-ildoak partekatu nahi ez dituztenak eta honek guztiak, enpresa, erakunde, herri, gobernu eta nazio gisa izan genezakeen apertenentzia edo harrotasun sentimendua ahuldu egiten du. Puzzle zatiak indargabetu egiten ditu eta puzzlea beti bukatu gabe ikustera garamatza. ­ ANA URKIZA