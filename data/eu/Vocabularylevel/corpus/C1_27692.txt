Docutec Espainiako legeak eta klonazioa Lege adituarekin elkarrizketa. Enbrioeietatik zelula amak lor daitezke, eta hauetatik abiatuz, klonazioa tekniken bidez, hainbat arazo konpon litezke. Hala ere, arazo etikoak daudenez legeak arautu beharra dago. Horren inguruan hutsune handia da. Yolanda Gomez Sanchez Zuzenbide konstituzionalean katedraduna madrileko Uneden «Legea aldatu ezean, enbrioi izoztuen destinua ezereza da» Espainiako legediaren ezagutzaile aparta da Yolanda Gomez, ernalkuntza artifizialaren eta genetikaren alorrean egiten ari diren aurkikuntza aitzindarien argi eta itzalak ere ondo ezagutzen ditu; atzo IX. Zuzenbide eta Giza Genoma jardunaldietan mintzatu zen, Deustun. Arantxa Iraola / Bilbo Zuzenbidea eta Giza Genoma katedrak —Euskal Herriko Unibertsitateko eta Deustuko Unibertsitateko adituen topaleku—izen bereko jardunaldiak hasi zituen atzo, bederatzigarren aldiz. Hizlarietako bat Yolanda Gomez Sanchez izan zen. Madrileko Urrutiko Hezkuntzarako Unibertsitate Nazional UNEDen Zuzenbide Konstituzionalean katedraduna da. Atzo, hitzaldiaren —Giza enbrioien babes juridikoa ikerkuntzarako zein terapeutikarako erabileraren aurrean— ostean egunkariarekin mintzatu zen. Giza enbrioietatik erauz daitezkeen zelula amek ikerkuntzan eta medikuntzan izan dezaketen erabilerari buruz miresmenez mintzo dira zientzialariak. Espainiako legeetan aditua zara zu. Juridikoki zein hutsune daude ikerketa horiek egiteko? Hutsunea uneotan osoa da. Afera horri buruz ez dago inolako araurik. Dagoen erreferentzia bakarra 35. Legea da, ernalkuntza artifizialaren teknikak arautzeko egindako legea da, 1988koa. Giza erreprodukzioa da lege horren helburu bakarra, beren kabuz umerik izan ezin duten bikote edo emakumeei laguntzeko teknikak arautzea. Ikerketa eta esperimentazioa aipatzen ditu, baina beti helburu horren baitan, eta bizitza garatzeko gai ez diren enbrioiak erabiliz. Lege horrek zelula amen erabileraz ez dio deus... Ez. Garai berekoa da 42/88 Legea ere, giza enbrioi eta umekien donazioa eta erabilera arautzeko legea da... Eta horrek ere ez du deus esaten aferari buruz. Hein batean normala da hutsune hori. Izan ere, zelula amen inguruan egin diren aurkikuntzak berri-berriak dira, azken urteotako kontua. Eta nola jokatu? Nire ustez aferari aurrez aurre heldu behar zaio. Sakon aztertu behar da arazoa eta lege aldaketa bat egin behar dela ulertu behar da. Egun dagoen hutsunea bete egin behar da. Borondate politikorik ikusten duzu horretarako? Ez dakit... Kontua da arazoaren larritasunaz jabetzea. Esparru askotatik tentu handiz aztertu beharreko afera da. Biologiak, etikak, zuzenbideak... Elkarlanean aritu behar dute jakintzaren alor guztiek, eta talde erlijiosoen iritziak ere entzun egin behar dira. Izan ere, erabakion inguruan ahalik eta kontsentsu handiena lortu behar da. Hain dira zailak! Hainbeste jende eragingo dute! Presazkoa da lege aldaketa egitea? Ikerketak, nik dakidala, hastapenetan baino ez daude. Zelula amek izan dezaketen erabilera oraindik ez da batere argia... Beraz, estuasunik gabe jokatu behar dela iruditzen zait. Afera huei buruz hitz egitean enbrioiaren estatus juridikoaz hitz egiten da beti. Noiz zehaztuko da estatus hori? Galdera zaila da hori. Zein da enbrioiaren estatus juridikoa? Garai bakoitzeko premien araberakoa? Oso arriskutsua da hori. Garaian garaian sortzen diren auziei erantzun bat eman behar zaie bai, baina, oro har, enbrioiaren estatus juridikoa definitzea tentu handiz egin beharreko lana da... Ni neroni egiteko horretan diharduen diziplinarteko batzorde batean ari naiz lanean. Urte eta erdi daramagu lanean, eta ez da batere erraza... Afera horri ezin zaio bat-bateko erantzunik eman. Enbrioien bizigarritasunaz maiz mintzatzen zarete zuen alorreko juristak... Kontzeptu hori zer den argitu dezakezu? Espainian enbrioien izaera babesteko dauden legeetan agertzen den kontzeptua da, baina ez dago oso argi nola interpretatu behar den. Ikuspegi biologiko batetik biziko den enbrioia baldintza egoki batzuetan bizitzari eusteko gai den enbrioia da. Baina, jakina, horretarako ezinbestekoa da enbrioi hori utero baten barruan egotea, egoera horretan aurkitzea, eta Espainian ernalkuntza artifizialeko erietxetan izoztuta dauden enbrioiak ez daude egoera horretan... Afera arantzatsua dira enbrioi horiek. 35.000 inguru dira eta, eta legearen arabera soilik bost urte eduki daitezke gordeta... Zer egin? Afera zaila da... Zer bizigarritasun kontzeptu erabili behar da enbrioi horiekin? Abandonatutako enbrioiak dira, enbrioi ahantziak, legea aldatu ezean beren destinoa ezereza da... Giza Ernalkuntza Lagunduko Bartzorde Nazionalak enbrioi horiek ikerketarako erabiltzea egokia dela iradoki du... Bai. Enbrioi horiei suntsitu beharrean beste erabilera bat ematea hobeto dela iradoki dute... Baina horretarako ezinbestekoa da legean aldaketa batzuk egitea. 1988ko legea aldatu beharko litzateke, ezta? Bai, bai. Dudarik gabe. Gainerakoan ezingo litzateke. Era horretako zerbait legearen interpretazio zabal baten baitan egiten hastea oso arriskutsua izango litzateke, gai arantzatsuegia da horretarako. Zuzenbideari maiz gai hauek ikusita oso motel jokatzen duela leporatzen zaio... Egia da. Baina nola asebete ditzake bestela zuzenbideak gizartearen premiak eta eskaerak? Ezinbestean joan behar du eskaera horien atzetik... Zuzenbideak dagoeneko gizartean errotuta eta mamituta dagoen hori jaso behar du bere ebazpenetan.  