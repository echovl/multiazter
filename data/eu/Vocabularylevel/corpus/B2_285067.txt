Docutec Zaurien edertasunaz Harkaitz Canok idatzi zuen zauri arinak ixten direla. Hortaz diot nik, badirudi zauri sakonagokoak ez direla ixten ahal, edo, ixten badira ere, orbana uzten dutela. Gurekin eramaten ditugu, beraz, geure orbanak: agerikoak batzuk, ezkutukoak besteak. First cut it's the deepest dio egunotan behin eta berriro autoan entzuten dudan Cat Stevensen kantuak. Baina ez dakit inor akordatzen den lehendabiziko zauriaz. Azkenekoa da lehena. Azkenekoa beti da sakonena, nik uste. Izan ere, denborak sendatzen omen ditu zauriak, edo, bederen, haien oinazea leuntzen. Baina ez nago seguru. Nik uste, borondatea funtsezkoa da ahazteko. Ahazteko nahirik ezean, nekez ahaztuko dugu.Jon Benitok idatzi zuen ez dela beharrezkoa nork bere minaren geografia aditzera ematea. Ados nago. Minaren exibizionismoa ez zait gustatzen; gainera, ezinekoa da zauriak partekatzea. Haurra nintzenetik sabel aldea gurutzatzen didan orbaina daukat, erakustea gustatzen ez zaidana. Akordatzen naiz haur denboran lehengusuek kili-kiliak egiten zizkidatela bazekitelako ezin nuela jasan inork tripa ukitzea. Dardara inkontrolatuak nituen. Barre egiten genuen.Egia da, zauri baten ondotik ez dira gauzak berdin sentitzen. Askoz ere biziagoak dira sentsazioak, are nabarmenagoa sentitutakoa. Horretan datza zaurien edertasuna, horrelakorik baldin bada. «Miñaren erreiñu eder,/maite deutsudaz zauriak:/Iretargiak maite ditun lez/ abar urratu ta ausiak». (B. Gandiaga)