Docutec Hiru Donostia sari Donostiako Nazioarteko Zinemaldiaren 51. edizioan Donostiako Zinemaldiak HIRU DONOSTIA SARI ematea erabaki du zinema munduko hiru aktore ospetsuei: europar emakumezko aktore handi bati, aktore estatubatuar bikain bati eta aurpegi berezidun aktore beterano eta sendo bati. Gauza guztien gainetik jardunbide profesionala goresten duen Sari hau ongi merezi dutela erakutsi dute hirurek. ISABELLE HUPPERT (sari-ematea asteartea, hilaren 20an) Hamasei urte zituen pantailan lehenengoz agertu zenean, zinemako bere pertsonaia nolakoa izango zen iragartzen zuen paper bat antzeztuz: Claude Sauteten César et Rosalie filmeko familiako alaba nerabea. Urtebete geroago Les valseuses pelikulan haragitu zuen Jacqueline txikiari bizitasun ikaragarria eman zion. Baina, berez La dentellière Claude Gorettaren protagonista isilarena antzeztuz eman zen ezagutzera. Hogei urte eskas zituela, 1955ean jaiotako Isabellek haurtzarotik zuen ametsa gauzatzea lortu zuen: aktore izatea. Orduz gero, Isabelle Huppertek laurogeitik gora film egin ditu. Europar eta amerikar zuzendari interesgarrienekin lanean aritutakoa da: Godard [Sauve qui peut (La vie)], Pialat (Loulou), Tavernier, (Coup de torchon), Cimino (Heaven's Gate), Hartley (Amateur), Ruiz (La comédie de l'innocence)... Bere izena Claude Chabrol zuzendariarenari ezinbestean uztartuta dago. Chabrolek bat-bateko hiltzaile bihurtu zuen Violette Nozière (1978) filmean, eta honekin estreinakoz Cannesen sari bat lortu zuen. Orduantxe jaiotako adiskidetasunak eta harremanak urteen joan-etorrian bost fruitu gehiago eman zituen: Une affaire de femmes, Madame Bovary, La cérémonie, Rien ne va plus (Akabo jokoa), Urrezko Maskorra 1997ko Donostiako Zinemaldian, eta Merci pour le chocolat. Hauetan guztietan, Isabelle Huppertek, nolabait esatearren, batere gomendagarriak ez diren heroinak haragitu ditu, maitasunaren eta umorearen arteko anbiguotasuna eman die, eta hauxe da, ezbairik gabe, aktore gisa duen gaitasunetako bat. Azken urteotan erregistro bikoitz horren heldutasuna erakutsi duten bi filmen protagonista izan da: Hanekeren La pianiste (Piano-jolea) filmeko Erikaren labanaren pareko gogortasuna batetik, Cannesen bere bigarren saria eman ziona eta zuzendari berarekin burututako Le temps du loup, eta bestetik, Ozonen 8 femmes (8 emakume) pelikulan tximeleta eder bihurtzen den neskazahar zoragarria. Ofizioan daramatzan hogeita hamar urtetan, eta hainbeste pertsonaia gogoangarriren ostean, mundu mailako zineman ezinbesteko bihurtu da aktore honen izena. SEAN PENN (sari-ematea asteartea, hilaren 23an) Zalantzarik gabe, denik eta aktorerik kontsekuenteenetako bat da bere ideiatan eta bere lanean. Sean Pennek urte gutxitan erakutsi du 30eko hamarkadako James Cagney, 40ko hamarkadako Bogart, edo 60ko hamarkadako Pacinoren gisako aktore-leinuen oinordeko duina dela. 1960an, ikuskizunen munduan murgildutako familia baten baitan Kalifornian jaioa, Sean Penn artegintzan diharduten hiru anaien erdikoa da: anaia zaharrena musikari du, eta gazteena, berriz, aktore. Surfzale amorratu, eta antzerki-aktore New Yorken, Harold Beckerren Taps pelikulan Timothy Hutton eta Tom Cruiserekin batera antzeztutako kadete paperak une hartako aktore gazteen lehen mailan kokatu zuen. Lau urte geroago Huttonekin topo egin zuen berriro John Schlesingerren The Falcon and the Snowman filman. 1988an, Robert Duvallekin batera Dennis Hopper zuzendari zuen Colors (Gerrako koloreak) pelikulan aritu ondoren, bere bizitza aldatzen hasi zen. 1991n Robin Wright ezagutu (bearekin bi seme-alaba izan zituen) eta Indian Runner bere lehen pelikula zuzendu zuen. Aktore jardunbideari ekin zion The Crossing Guard (Iluntasuna zeharkatzen) eta The Pledge (Juramentua) pelikuletan, biak Jack Nicholsonekin batera, eta irailaren 11ko atentatuen gaineko bere ikuspegia eman zuen 11'09''01-September 11 film kolektiboaren AEB atalean. Aldi berean bere aktore ospea hazten ari da hainbat pertsonaia gogorrekin, hala nola, Dead Man Walking (Heriotz-zigorra), Susan Sarandon eta Tim Robbinsen lagun min bihurtu zuena, Terence Malicken The Thin Red Line (Lerro gorri mehea), Jessie Nelsonen I am Sam (Ni Sam naiz), Clint Eastwoodek zuzendutako Mystic River, edo Alejandro González de Iñárrituren21 grams, zeinarekin Veneziako zinemaldian Aktore Onenaren Volpi Kopa eskuratu berri duen. ROBERT DUVALL (sari-ematea ostirala, hilaren 26an) Bere aurpegiak irmotasun berezia dauka eta bere lanak sendotasun bermea du beti. Gaur egungo aktore onenetakoa izanda ere, bere burua 'lore berantiartzat' dauka. 20 urtetatik antzerki-aktore izan arren, pantaila handian 1962ra arte ez zen agertu, To Kill a Mockingbird (Urretxindorraren hilketa) filmean bigarren pertsonaia garrantzitsu bat antzeztuz. Bere gorputz gogor eta ez oso konbentzionalak luxuzko bigarren aktore bihurtu zuen The Chase (Jazarpena), The Detective (Detektibea) edo Bullitt bezalako filmetan. 1969an, The Rain People (Euria ene bihotzean) filman Francis Ford Coppola zuzendaria topatzeak bere ibilbidearen norabidea aldatu zuen, handik gutxira, Aitajaunaren historiaren lehen eta bigarren zatiak eginaz, baita The Conversation (Hizketaldia) ere, baina batez ere Apocalypse Now mitikoa, ejertzito surflari eta wagneriarreko koronel ahaztezinarena eginez, ziuraski Armadako almirante zuen aitaren zenbait kideetan edo urteetan soldadu izan zeneko bere bizipenetan oinarriturik. San Diegon (Kalifornia) jaio arren, Marylanden hezi zen. Hori ordea ez da berarentzat hegoaldeko zenbait pertsonaia zehaztasunez antzezteko eragozpena izan, Tender Mercies filman kasu, 1983an Oscar saria eman ziona. Zinemaren alderdi guztiekiko interes berezia azaldu duen gizon honek 1975ean Nebraskako rodeoei buruzko dokumental bat zuzendu zuen, We're Not the Jet Set izenburupean. 1983an fikziozko bere lehen filma burutu zuen, Angelo My Love. Baina, hamabost urte baino lehen ez da berriro kameraren aurrean jarriko, 1997an The Apostle (Apostolua) zuzentzeko izango da, maite-suak hilketa bat burutzera bultzatzen duen apaiz bati buruzkoa -berak antzezten zuen rola hain zuzen ere-. Honengatik Oscarretarako bere bosgarren izendapena lortuko zuen. 2002an atzera ere zuzendaritzari ekin zion, Assassination Tango filmaz, bere zine-antzezpenak alboratu gabe ordea. Kevin Costnerren Open Range pelikulaz western-era itzuli da. Berrogei urteko ildoan jardunbide zuzen eta koherentea urratu duen zine-gizona dugu Robert Duvall.