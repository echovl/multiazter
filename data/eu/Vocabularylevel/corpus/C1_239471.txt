Docutec Overbooking-aren estuasuna Bidaiari batek aholkua eskatzen du jakiteko ea zer egin dezakeen hegazkin-konpainiaren aurka, overbooking-a jasan behar izan du eta. Madrildik Caracaserako hegazkina hartzeko aireportura hiru ordu lehenagotik joan behar izan nuen, baina, hala ere, zorioneko overbooking horrek harrapatu egin ninduen. Alaba ospitalean neukan eta, Caracasera premia larriz joan beharra nuela luze azaldu nien bertakoei... alferrik: hegazkina hartzea galarazi egin zidaten. Eskainitako indemnizazioari eskas neritzon, eta, gainera, itzulerako bidaian (zuzena) Santo Domingon egin genuen eskala, bidaiariak hartzeko. Ondorioz, hiru ordu geroago ailegatu ginen. Zer egin dezaket orain? ------------------------------------------------------------------------------------------------------------- Ohiko kontua da aire-konpainiek libre daukaten plaza-kopurua baino txartel gehiago saltzea (overbooking-a). Kaltetutako bidaiariak aukeran du txartelaren prezioa eskuratzea, edo plaza libreak dituen hurrengo hegazkinean joatea, indemnizazio bat jasota. Aurtengo otsailean, Europar Arautegiko 261/2004 ebazpena indarrean sartu ondoren, igo egin da horren munta: 3.500 kilometrotik gorako hegaldietako 600 eurotan finkatu da indemnizazioa. Dena den, denbora-arrazoiengatik, zure kasuan aurreko araua aplikatu behar da (3.500 kilometrotik gorako bidaietarako 300 euro finkatu zuena, alegia), eta ostatua eta mantenua ere konpainiaren kontura izango da. Gure irakurleak hori baino indemnizazio handiagoa jaso nahi du, nozitutako kalte morala larri-larria baita. Horretarako, bidaiaren gaineko dokumentazio guztia bildu eta, era frogagarrian, ziurtaturiko eskutitza, jasotzearen berri gaztigatu eta guzti, konpainiari idazkia egin behar zaio, pairatutako kalte moral eta estutasunarengatiko ordain ekonomikoa eskatuz. Dokumentazio horren kopia erantsi behar zaio, eta, ahal bada, larrialdia sortarazi duen arrazoia (alaba ospitaleratzea) egiaztatzen duenarena ere bai. Kontsumitzailearen Bulego baten bitartez alor judizialez kanpoko erreklamazioa egiten saia zaitezke, eta, horrek aurrera egin ezean, epaitegietara jo beharko litzateke, hitzezko epaiketa egiteko; horrelako auzietan abokatuaren eta prokuradorearen esku-hartzeak ez dira nahitaezkoak, erreklamazioa 900 euro baino txikiagoa baldin bada. Programaz kanpo eta behar bezalako justifikaziorik gabe eginiko eskalaren ondoriozko atzerapenari dagokionez, idazki horretan bertan eskalaren eta ondoriozko berandu ibiltzearen azalpenak ez ezik, (seguru aski, konpainiaren interes ekonomikoaz beste justifikabiderik ez daukan) atzeratze horrengatiko beste indemnizazio bat eska dezakezu. Dena den, bigarren atzerapen horrek eragin dizkizun ondare-kalteak egiaztatu egin beharko dituzu.