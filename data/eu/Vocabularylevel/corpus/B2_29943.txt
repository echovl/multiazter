Docutec Poesia Nola ez fidatu, San Bernardinoko unibertsitateko ikerketen arabera nobelagileek edo saiakera-idazleek baino bizitza laburragoa izatera arriskatzen diren poeta zoroekin? INMA ERREA / Ospitale batzuetan sendagarri erabiltzen omen dute orain, depresioen kontra edo. Gabrielek behar-beharrezkotzat jo zuen, ogiaren eta airearen pare; Juan Ramonek munduarekin harreman mota gauzatzeko modutzat jotzen du, nahiz bizitzen ez jakitearen ondorio ere izan daitekeela aitortu; Ibanek, berriz, poetekin ez dela askorik fio du esana. Baina diot nik nola ez fidatu, bizitzaren laztasuna hitzez leuntzen eta munduko zurikeriak haien mintzoekin salatzen dituzten gizon eta emakumeekin? Denok egin dugu topo inoiz poema txar batekin, edo azukre-uretan blaitzen gaituzten hitz dotore-nahiekin. Badira, alabaina, gure nahasmenduetan laban zein errainu diren poemak, tiriten edo pikor homeopatikoen antzeko botika txiki bezain sendagarriak edo zalantza eta zorabio momentuetarako makulu behin-behinekoak. Eta, bestalde, ardura izanen al du hogeitaka ilobak jaiotakoan haiei guztiei eskaintzeko bertsoak banan-banan ehunduak dituen laurogeita hamar urteko emakume kasik letragabe horrek poeta ona ez izatea? Nork bilduko du adorea, adoleszentziaren lainoetan bidaiatzen hasi den gazte aztoratu horri aurpegiratzeko, zirriborratzen ari den hizkiak beste anitzek asmatuak direla, berak baino lehen eta berak bezain trakets? Nola ez fidatu, San Bernardinoko unibertsitateko ikerketen arabera nobelagileek edo saiakera-idazleek baino bizitza laburragoa izatera arriskatzen diren poeta zoroekin?