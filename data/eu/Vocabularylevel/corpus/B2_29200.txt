Docutec Liburuak eta euria Bada elkarte bat liburuak kalean abandonatzen dituena, jendearen eskura, opari, Book crossers deitzen da. Eta arauak ere zehaztu dituzte: liburuak irakurri, elkarteak interneten duen orrian erregistratu eta gero, kaleko txokoren batean liberatu. JASONE OSORO/ Orain egun batzuk, goizean goiz etxetik atera eta kotxerantz abiatu nintzen. Bat-batean hasi zen euri zaparrada eta estalpe batean babestu nintzen. Ez naiz sarri pasatzen herriko txoko hartatik eta kasualitatez, euriari gehiago erreparatzen ari nintzaiolako, kasik ez nuen ikusi leiho baten erlaitzean zegoen liburua. Norbaiti ahaztu zitzaiola pentsatu nuen, edo tarteka jendeak botatzen dituen liburu bat zela, abandonatua. Egia esan ez nion arreta gehiegi jarri, aterki txikiko barillen aurka nahikoa borroka neukan eta. Parrokiako erlojuak jo zuen, 8ak eta kuarto. Katxis, berandu iritsiko nintzen, gainera, errepidean mantso joan behar omen da egun euritsuetan. Azkar demonio alde egin nuen aterkia irekita autorantz, hasi berria zen haize bolada eta udazkeneko eguraldi aldaketak madarikatzen nituen bitartean. Eta ahaztu egin nuen liburuaren kontua. Egun hauetan egunkarian irakurri dudan arte badela elkarte bat liburuak kalean abandonatzen dituena, jendearen eskura, opari, Book crossers deitzen da. Eta ez pentsa, arauak ere zehaztu dituzte, Hiru R: Read, Register, Release. Hau da, liburuak irakurri, elkarteak interneten duen orrian erregistratu eta gero, kaleko txokoren batean liberatu. Hiru arau horiek bete behar omen ditu elkarte honetako bazkide den orok. Polita da ideia. Nik topatu nuen liburuak abandonatua zirudien. Beste askok etxean, kilikolo dagoen mahaiaren hanka azpian jartzen duten horietako bat bezala. Edo baliteke ni bezala aterpe bila joandako bati ahaztea liburua. Auskalo. Tira, hurrengoan norbaitek liburu bat kasualitatez utzi nahi badu niretzat, euririk egiten ez duen eguna aukeratu. Aterkiak mortalak dira literaturarentzat eta.