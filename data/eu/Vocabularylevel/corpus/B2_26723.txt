Docutec Gizakiak ere erotzen hasten direnean Eguraldi ona nahiz txarra egin berrogei bat lagun bainatzen dira Donostiako Kontxa hondartzan, egunero-egunero. Aurpegi iluneko esnatu zen atzo eguna. Haize zakarra eta eguraldi hotza egin zuen atzo Donostian. Euria eta kazkabarra ere gogotik bota zuen. Hondartza ertzean pasieran ibili ohi direnek, berriz, aurkitu zuten atzoko plan hoberik. Eguraldiari aurre egin eta kalera irten zirenek, ostera, nahiko lan izan zuten aterkiari zabalik eusten. Euriari aurrea hartu nahian bezala zebiltzan donostiarrak atzo, presaka. Itsasoa bera ere zerua bezain ilun zegoen, oldarkor oso. Gogor astintzen zuen, eta itsasertzean nekez egin zitekeen aurrera busti barik. Nolanahi ere, eguraldi txarrari aurpegi ona jarri behar zaiola entzun izan dugu sarri, eta batzuoi larregiko gaitz egiten bazaigu ere, beste batzuek ederki betetzen dute esaera. Eguerdi aldera eguzkiak bere agerraldia egin zuen. Kaixo eta agur baten gisakoa izan zen haren agerraldia, baina zenbaitzuek itsasoan eguneroko freskatua hartzeko aprobetxatu zuten. Oinetakoak ur ertzean laga, bainurako burukoa jantzi eta belarriak estali ostean, korrika itsasoratu ziren Kontxan adineko bi gizon. Bost minutu inguruko beratualdiaren ostean, irten ziren uretatik gure ironmen-ak, itxuran etxeko dutxa epeletik irten balira legez. «Ura? Oso ona, freskoa eta garbia», aitortu zion egunkariari Pedro Bernabeu donostiarrak. Itsasoan egunero bainatzen diren horietakoa da Bernabeu, «kalte baino mesede gehiago egiten du eta». Ana Mari Larre haren emaztea ere iritzi berekoa da: «Osasunerako oso ona da, eta bainua hartzen hasi nintzenetik hezurretako min gutxiago izaten dut; umore txarra baretzeko ere balio du». Haien hitzetan, neguan bainatzea ez da udan bainatzea baino «okerragoa»; «udan baino gutxiago kostatzen zait niri orain, kanpoan eta uretan hotza bat delako», aitortu zion kazeta honi Larrek. Donostiako Atletico San Sebastian elkarteko zaintzailearen esanetan, «egunean berrogei ero inguru bainatzen dira, ona egin nahiz txarra egin». Urte guztiko hotzen zegoen atzo ura, 9,5 gradutan. Uretara sartu orduko, ordea, gutxik erreparatzen dio horri. «Ezer gutxirako balio du termometroari begiratzeak, norberaren gorputzaldiak agintzen du hemen», aitortu zuen Amaia Ortegak. Neguan bainatu zen lehen aldiaren ostean dutxa azpian ezin berotuta egon zela aitortu zigun Ortegak. «Onena irailean hasi eta egunero horri eustea da», haren hitzetan. Lastima, gure haserraldientzako beste ihesbideren bat bilatu beharko dugu iraila etorri artean!  