Docutec Eskanerra Artikulu honetan, Jabier Agirre medikuak Eskanerra izeneko probaren nondik-norakoak emango dizkigu: zer den, nola funtzionatzen duen, zertarako balio duen, bere alde onak eta txarrak... Zer da OTA edo eskanerra? Eskanerra —Ordenagailu bidezko Tomografia Axiala edo OTA bezala ere ezagutzen dena—Medikuntzan diagnostikoa egiteko asko erabiltzen den irudi-sistema bat da. Gorputzaren barruko hainbat organotako irudi zehatzak lortzeko aukera ematen duenez, eskanerrak diagnostikoa findu eta zehazteko modua eskaintzen dio adituari. Teknika hau hirurogeiko hamarkadan erabili zuten aurrenekoz bi ikertzailek, Allen Cormack estatubatuarrak eta Godfrey N. Hausfield ingelesak, eta asmakuntza honi esker Nobel saria jaso zuten 1967. urtean. Teknika berriak edozein atal anatomikoren irudi oso argiak ematen zituen hasiera-hasieratik, eta 70eko hamarkadan ospitale eta osasun-zentro nagusietan erabilera orokortu egin zen. Nola funtzionatzen du? Erradiografia sail bat (X izpi konbentzionalak, alegia) egiten da angelu diferenteetatik, eta, jarraian, ordenagailu batek lortutako irudi guztiak prozesatu egiten ditu, ebakidura tridimentsionala berreraikitzeko. Eta hiru dimentsiotako ebakidura hori monitore batean ikusi ahal izango da edota erradiografia konbentzional baten modura inprimatu. X izpiak igortzen diren bitartean, sistemak mugimendu zirkular bat egiten du. Erradiazioa modu diferentean xurgatuko da, X izpiek zeharkatu edo pasatzen dituzten ehunek duten dentsitatearen arabera, eta seinaleak detektagailu-sistema batek jasoko ditu. Horrela lortutako irudiak ordenagailuan prozesatzen dira, eta azken emaitza hiru dimentsiotako ebakidura izango da. Aparatuaren osagai nagusiak hauek dira: a) Gantry izenekoa (eztarria esaten zaiona). Kamera zilindriko bat da, eta bertan daude kokatuak X izpiak igortzen dituen aparatua, eta detekzio- eta mugimendu-sistema, eta bertan jartzen da aztertu beharreko pazientea ere. b) Ordenagailua. Hiru unitatek osatzen dute modulua: sistema kontrolatzeko azpiunitatea, datuen eta irudien berreraikuntzakoa, eta irudiak biltegiratzeko eta gordetzeko unitatea. c) Kontsola: teklatua eta monitorea, irudiak ikusi ahal izateko. Hainbat faktorek baldintzatzen dute prozesuaren iraupena: aztertu beharreko gorputz-atalaren ezaugarriek, pazientearen prestakuntza-baldintzek, eta baita erabilitako aparatuaren kalitateak eta bizkortasunak ere. Gaur egungo aparatuak bizkorragoak direnez, minutu gutxitan ebakidura asko egiteko gai dira. Normalean, prozesuak 20-30 minutu artean irauten du. Zertarako balio du? Indikazioak Teknika honen bidez, gorputzaren atal ia guztiak azter daitezke (burua, toraxa, sabela, bizkarrezurra), eta baita sistema guztiak ere (nerbio-sistema, digestiboa, arnas sistema, ginekologikoa, urologikoa, baskularra, etab.). Odoljarioen nahiz tumoreen irudi ezin zehatzagoak ematen ditu, eta baliagarritasun handikoa gertatzen da zenbait gaixotasun beren hasierako faseetan detektatu eta diagnostikatzeko. Hasiera batean, lortutako irudien bidez diagnostikoak egiteko erabiltzen den arren, ebakuntza edo interbentzio batzuetan teknika lagungarri gisa ere erabil daiteke, ziztada edo drainadurak egiteko esate baterako. Pazientea prestatu behar al da? Egin beharreko azterketa nolakoa den kontu, halakoa izango da pazientearen prestakuntza. Beharrezkoa gerta daiteke kontraste bat ematea, zain barnetik, ahoz edo baita enema moduan ere, egitura jakin batzuk hobeto ikusi ahal izateko. Sabeleko eta pelbiseko azterketan, adibidez, azterketaren aurreko egunetan pazienteak ez du hartuko bario, bismuto, iodo edo bestelako metalik duten kontraste edo botikarik. Eta azterketa baino ordu batzuk lehenago, kontraste bat hartu beharko da ahoz. Prozesuak irauten duen bitartean, pazientea mahai baten gainean etzanda dago. Oso garrantzitsua da azterketa egin bitartean geldi egotea, eta horregatik beharrezkoa izan daiteke paziente urduri edo ezinegonak direnei lasaigarriren bat ematea. Ez da beharrezkoa baraurik egotea, baina kontrastea erabili edo pazientea sedatu behar izanez gero, litekeena da medikuak 4-6 orduko baraua agintzea pazienteari. Pazienteari prozesuaren gaineko informazio zehatza emango zaio, izan ditzakeen zalantzak argituz eta bere antsietate edo herstura-maila baloratzeko galdera batzuk eginez. Pazienteak bere baimen adostua eman eta dokumentua sinatu beharko du proba egin aurretik. Eskanerraren alde onak eta txarrak Asko eta ugariak dira teknika honen alderdi mesedegarriak: * Bereizmen-maila handiko irudiak ematen ditu, plano anitzetan. * Beste teknika batzuen bidez (erradiologia konbentzionala erabiliz, esaterako) aztertu ezinak diren alterazioak iker daitezke eskanerraren bitartez. * Ez da mingarria. * Prozesuaren iraupena ez da gehiegizkoa, ordu-erdi gehienez ere. * Behin prozesua amaitu ondoren, pazienteak bere bizimodu normalari segituan ekin diezaioke. Hala ere, baditu kontrako alderdi eta kontraindikazio batzuk ere, irabaziak baino askoz ere txikiagoak dena den: * Probak X izpiak erabiltzen ditu, eta beraz, erradiazio mota horrek bere-bereak dituen eragozpenak dauzka. Kasu honetan, gainera, igorritako dosiak handi samarrak izaten dira, normalean. * Umeen kasuan, eskanerraren indikazioak oso argia izan behar du, haurrek erradiazioarekiko sentiberatasun handiagoa dutelako. * Haurdun dauden emakumeetan, ahal bada bederen, hobe da proba atzeratzea, edo gutxienez aurreneko hiruhilekoa pasatu ondoren egitea, fetuarentzat horixe baita aldirik arriskutsuena. Baina beste alternatibarik ezean haurdun dagoen emakumea larri egonez gero, proba egin ala ez baloratu egingo da. * Adin ugalkorrean dauden emakumeen kasuan, urgentzia berezirik ez badago, hobe da proba hilekoaren ondorengo aurreneko egunetan egitea. * Erradiologian normalean erabiltzen diren kontraste iododunek erreakzio alergikoak sor ditzakete, arinak izan ohi direnak (goragaleak, azaleko erupzioak edo negelak), oso noizean behin larriagoak izatera irits badaitezke ere. Dena den, proba hori egiten duten zentroak edozein ustekaberi aurre egiteko prestatuak daudenez, aurrez erreakzio alergikorik izan baduzu, horren berri eman beharko diozu medikuari. * Alterazio motorrak dituzten paziente batzuen kasuan, ezinezkoa da proba hau egitea, pertsona horiek ezin baitute geldi egon. * Aparatuak zarata-hots eta mugimenduak egiten ditu, batzuentzat gogaikarriak edo molestoak izan daitezkeenak. Jabier Agirre, UZEI