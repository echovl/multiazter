Docutec Botila barruko mezuak salbatu Ozeano Barean gertatu da. Mezua 48 ekuadortarrek eta 40 perutarrek osatutako talde batean zihoan emakume batek bidali zuen, giza trafikoan aritzen den talde batek itsas zabalean abandonatuta utzi ondoren. Juan Venegas Costa Ricako arrantzalea Ozeano Pazifikoko uretan arrantzan zebilela "Lagundu mesedez" zioen mezua aurkitu zuen, eta SOS mezu bitxi horri esker 88 naufrago erreskatatu ahal izan dituzte. AEBetara bizitza hobearen bila zihoan talde handi bateko emakume batek idatzi zuen mezua. Izan ere, 48 ekuadortar eta 40 perutar zeramatzaten legez kanpo giza trafikatzaile batzuek, baina harrapatu egingo ote zituzten beldur izan, alde egin, eta itsas zabalean galduta utzi zituzten 88 pertsona horiek. Venegas Coco irlatik gertu zebilen arrantzan, eta mezua jaso bezain pronto irlako guardei deitu zien. Horiek "Marviva" talde ekologistari deitu zieten, eta horiek arduratu ziren erreskateaz. Azkenean, igande goizean topatu zituzten, bederatzi egunez itsasoan galduta egon ondoren. Naufragoak zorabiatuta, gonbitoka, deshidratatuta, gosez eta hainbat alergiekin aurkitu zituzten. Tartean 14 eta 18 urte arteko gazte batzuk zeuden. Lagun bakoitzak 3.000 dolar ordaindu zizkien trafikatzaileei, eta AEBetara iristean beste 7.000 ordaindu behar zuten.  