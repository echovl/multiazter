Docutec "Horrelaxe mundualdia gurea!" Carmen Arrojeria, 17 seme-alabaren ama. Hamazazpi seme-alaba izan zituen, eta hamazazpi urte zituenean bezalaxe egiten du lan oraindik ere. Desagertzen ari den belaunaldi bateko emakume baten testigantza irakurriko duzu erreportaje honetan. Carmen Arrojeria, 17 seme-alabaren ama Hamazazpi seme-alaba izan zituen, eta hamazazpi urte zituenean bezalaxe egiten du lan oraindik ere   Carmen Arrojeria Zestoan bizi da, Ira­eta auzoko Dumbax baserrian. Hara ezkondu zen, 21 urterekin, eta hamazazpi seme-alaba izan zituen, bata bestearen atzetik. Erraz esa­ten da, baina bizitzako hamabi urte egin zituen haurdun. «Hamasei edo hamazazpi hilabete­ko aldearekin izan nituen umeak. Batzuetan, urte barruan bi ere bai, baina bikorik ez». Eta ez zaio damutu. Berriro jaioko balitz eta berriro 17 ume izan, ez omen luke «batere penarik» har­tuko. «Denak konformidadean hazi ditut». Uztailean 80urte beteko dituen arren, sasoiko dago Carmen. Baserritik aparte samar di­tuzte soroak eta abereak, eta hantxe aurkitu dugu. Hirugarren buelta egina zuen ordurako: «Zazpietarako etorri naiz, eta baratzeari freska­tu bat eman diot. Lekak pixka bat jorratu eta pa­tata aleak sartu, etxera joan, kafesnea hartu, eta berriz etorri naiz. Eta karea botatzen jardun naiz, eta orduan eman diet hegaztiei, ganadua­ri, untxiei... l0:00ak ziren, eta esan dut nire artean: 'Ondo, bazkaria jartzeko primeran!'». La­nak gorputza bizkortzen duela dio berak. Bes­tela gaixotu egingo lilzatekeela: «Etxe zuloan egoteko ez dut balio nik. Eguraldi txarra dagoe­nean ere beti irten behar izaten dut. Kanpoko haizea behar da, barru ustel hori kentzeko!». Ama eta baserritarra Duela urte batzuk alargundu zen, eta orain bi semerekin bizi da. «Ez gaude inor asko; hama­zazpi ziren, baina!», kontatu digu barrez. «Gizo­na lanera joaten zen lantegira, eta ni oraintxe bezalaxe, hemen, tirri-tarra; eta ume zaharrak, berriz, batzuk eskolara bidali, besteak hemen bazterrean jarri siestan, eta ni soro lanean jarduten nintzen bitartean. Arto jorran edo patata jorran. Eta negar saioa egiten zutenean, ba be­raiekin joan». Urtean bi txerri hazten zituzten, eta baratzearekin eta behien esne eta haragiarekin ez zuten goserik. Diru faltan ibiltzen ziren, hala ere: «Babarrunak egiteko era olioa behar da eta!». Kostata, baina beti ordaintzen zituen zorrak: «lau pezeta banituen ere, ematera joa­ten nintzen. Akaso horrela beste bati pagatzeko faltako nuen, baina hurrengoan hara joango nintzen. Inork ez zidan hitzik esan!». «Arropa ere handik edo hemendik beti edukitzen genuen. Ez orain bezala, dozenaka. Aka­so gaur jantzi duzuna jantzi beharko duzu bihar, garbituta. Eskuz garbitzen genuen. Eta orduan ere bizi ginen, eta pozik bizi, gainera». Titia bi umeri batera ematea ere tokatu zitzaion: «Bie­kin egiten nuen lo nik. Hartu alde banatan, eta gustura!». Etxean izan zituen ume gehienak, medikuarekin. Senarrak laguntzen al zuen galdetu diogu: «Ez zen han izaten. Guk egin behar dugu egin beharrekoa, hark ez du ezer egin be­harrik!», esan digu barrez. Ume batekin larri ibili ziren, zilbor-hestea lepoaren bueltan kateatuta zuelako. «Justu-justuan atera zen, beltza baino beltzagoa. Medikuak astinaldi bat eman zion, pli-pla, pli-pla, eta arnasa ekarri». Azken hirurak ospitalean izan zituen. «Hain­beste izanda, nekatu eta jarri nintzen bizkarre­ko minez, eta esan zidan medikuak: 'Hobeto duzu Donostiara joan'. Gazteena sukaldean estropezu erori, eta trabeska jarri zitzaidan. Zesarea eginda kendu zidaten». Ez du kexurik be­re seme-alabekin: «Oso onak izan dira. Orain artean ez didate okerrik egin niri! Eta zergatik da hori? Txikitatik errespetuan hazi direlako». Carmenek 31 biloba ditu; izenak gogo­ratzeko ere nahiko lan! «Ume koskorrak etortzen direnean... pazientzia galdu egin dut, egia esateko. Lehen geneukan pazientzia handia». Eta umeak ere ez ei dira garai batekook bezala­koak. «Gaur libertate handiegia ematen zaie. Esaten dute: 'Ba, umea da eta!. Hori ez da kon­tua! Umea izanagatik, gaizki egiten du hark ere. Horrela hasiz gero, dena libre da, eta hori ez da ona. Pixka bat ondo dago; dena gehiegi da. Ez madarikatu, baina behintzat esan: 'Hau ez da horrela egin behar, hara!'. Orain ordenagailuak eta; bai, kobratzeko eta letrak egiteko, baina umeei errespetua jartzekorik ez dago!». Oraingo neska gazteen janzteko modua ere ez zaio gustatzen, bizkarra agerian: «Bizkarra beste denek bezalakoa izango dute ba! Akaso bizkarra garbiagoa haiek!»; barre eta barre ari da. «Ene Jaungoikoa! ». Eta janaria, zer dio ja­nariaz? «Gaurko egunean dago jateko zikin as­ko, eta jende gaixo asko. Ederra dago eta jan! Lana ez egiteagatik!». Umeak ere lanik ez egit­eagatik izaten ei dituzte gutxi orain bikoteek. Haurtzaroa Haurtzaroko kontuak ere aletu ditugu. «Amarik ez nuen ezagutu, zazpi egun nituela hil zen. Eta beheko herriko batengana eraman­da hazi ninduten ni. Bi urte-edo nituenean, aita beste batekin ezkondu zen, eta beraiengana ekarrarazi ninduten. Ni eduki ninduenak nega­rra ederki egin omen zuen!». Hamaika anai­-arreba ziren, eta eskolara bederatzi urte bete arte joan zen,jaunartzea egin arte. «Azkar ikas­ten nuen, baina ez dut izan egiterik». «Neska koskorra nintzenean, ez genuen au­torik. Oinez joan behar izaten genuen kalera. Giro ona zegoenean, ondo, eta lokatza zegoe­nean, orduan salto eta brinko, zaldia bezala! Zuloei ihes egin ezinik!'», esan du algaraka. Es­kolarako bidean behin zaldi batek ostikoa jo, eta hilzorian egon zela gogoratu du segidan. Burura eraman du eskua: «Zuloa dut hemen». Baina gogorra da Carmen, bai horixe. «Horrela­xe mundualdia gureal». Nola ibiltzen ziren kontatu digu: «Lehen, be­larra ebakitzen bazeuden auzokoak, gu haien­gana joan eta kontu-kontari egoten ginen, den­boralean. Haiek gero igual kantari eta txistua jotzen etortzen ziren goitik behera. Orain ez da txisturik aditzen, ezta kanta bat bera ere. Txori habiak biltzera ere ez dira joaten. Gu arbolen puntan igota ibiltzen ginen!" Dena aldatu dela dio, eta ez diola batere graziarik egiten oraingo bizimoduak: "Lehen bata besteari laguntzera joaten ginen, eta orain bakarra lanean, eta barre egin: ¿jardun hadi'". Carmenen arabera, ezin da ezer onik etorri. "Lapurreta eta txarkeria ugaldu egin da. Lehen egingo zuen bakarren batek, baina harrapatutakoan diziplina izaten zuen. Eta hurrengorako, burua argi! Orain, kartzelara sartu 15 egunerako, eta ¿Joan hadi, egin zidak berriz hark!'". Erretiratzeko ordua ere iritsi zaigu, eta Carmeni lanean jarraitzekoa: "Kare hori kendu, babarrunei zorrien kontrakoa bota, tomateak lotu eta patata jorran edo ez dakit zertan hasiko naizen". Hankaka minbera izaten ditu batzuetan, "oinak lurrean jarri ezinda", baina gainerakoan ondo dabilela dio: "Konforme nago beste urte batzuetarako!". Bista ere ez du makala, segituan ikusi du Juan Luix semea urrunean, belarretik bueltan datorrela. Eta badirudi oiloek gurekin etorri nahi dutela; dozenatik gora irten dira oilategitik. "Ederki!"!", esan die Carmenek umoretsu; "Hala, barrura!". Gero, marrubiak eman dizkigu biderako.