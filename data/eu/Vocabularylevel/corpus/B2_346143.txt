Docutec Janari-intoxikazioak Udan arriskuak ez datoz hondartza eta igerilekuetatik bakarrik, eta ez da eguzkia gure osasunak jasan ditzakeen alterazioen erantzule bakarra. Zure sukaldean ere badaukazu arriskurik eta, horrexegatik, janariengatiko intoxikazioei aurre egiteko (eta ahal bada, horiek prebenitzeko), gorde beharreko aholkuak ikusiko ditugu jarraian. Badakigu beroarekin bakterioak ugaldu egiten direla, eta, beraz, uda-partean janariak denbora laburrean (oso ordu gutxiren buruan) hondatu egin daitezke. Janariek eragindako toxiinfekzioak usu izaten dira udan, janariak egoera egokian mantentzea kostatu egiten delako. Sarritan, eta konturatu gabe noski, janari prestatuak giro-tenperaturan uzten ditugu, eta udako beroekin mikroorganismoak oso azkar ugaltzen direnez, ordu batzuk pasatu ondoren, janari hori ez da egoten berriro kontsumitzeko moduan. Zer gertatzen da? Toxiinfekzio horien jatorria, gehienetan, digestiboa izaten da (kutsatutako janaria, egoera txarrean dagoena, kontsumitzeagatik), eta sintomak, beraz, beherakoak, gorakoak, urdaileko mina eta tenperaturaren gorakada (sukarra) izan ohi dira. Ondoeza ez da janari kutsatua jan eta berehala agertzen, ordu batzuen buruan baizik (2-40 orduko tartea egon daiteke). Koadro horrek egun bat edo bi irauten du eta, ondoren, pixkanaka, desagertu egiten da. Pertsona batzuengan, ordea, konplikazioak ager daitezke. Beste hainbat gaitzekin gertatzen den bezala, ume eta adineko pertsonengan ondorioak larriagoak izan ohi dira. Aurrenekoengan beren defentsa-sistema oraindik ere erabat osatu gabe dagoelako; eta bigarren taldekoengan, justu alderantzizko arrazoiagatik: alegia, beren defentsek behera egin dutelako. Adin-talde horietan, janari-intoxikazio gehiago agertzeaz gain, ondorioak geratzeko arriskua ere areagotu egiten da. Toxiinfekzioa gertatu ondoren, kroniko bihurtzeko joera dauka; hau da, mikroorganismoa gorputzean geratzen da eta beren defentsa-sistema ez da germena kanporatzeko bezain indartsua. Horregatik, kasu hauetan, tratamendu farmakologikoa antibiotikoak hartzea izaten da. Germena bakterioa baldin bada, denbora luzez mantendu behar da. Salbuespenezko kasuak (edo oso muturreko egoeran dauden pertsonenak) aparte utzita, horrelakoetan medikuari berehala hots egin behar zaio; gainerako kasuetan, egoera txarrean dagoen janaria irensteak ez du aparteko ondoriorik eragiten. Dena den, sintomek hiru edo lau egun baino gehiago irauten badute, eta arintzeko edo apaltzeko itxurarik ez badute, hobe izango da medikuari kontsulta egitea, deshidratazioa izateko arriskua hortxe dagoelako. Kasu batzuetan janaria hondatuta dagoela susmatzea ez da batere zaila, bere jatorrizko kolorea edo itxura galdu egin duelako, lizunduta-edo dagoelako, edota zapore arraroa (edo desatsegina) duelako. Baina beste kasu askotan, mikroorganismoen presentzia ez zaigu inondik inora agertzen, eta ez gara arrisku horretaz gogoratu ere egiten. Horregatik, eta prebenitzea gero sendabideak hartzen ibiltzea baino hobea denez, neurri erraz eta sinple batzuk betetzea komeni da. Horiek kontuan hartuz gero, inolako arazorik gabe ibiliko zara. On egin! 3 Janari-intoxikazioak, J. AGIRRE. Elhuyar aldizkaria, 155. zk., 16-17. or.