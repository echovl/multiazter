Docutec Ereduak Ez zait normala iruditzen azken aldi honetan gertatzen ari dena genero kontuetan, mass medietan bereziki. Emakumeen kontra esaten ziren zentzugabekeriak gizonen kontra arinki errepikatzeaz ari naiz. JOSU LARTATEGI Honatx telesail bateko eszena sorta: neska bat ageri da, azken moden arabera pinpirin apaindurik; ondoan duen mutilari heldugabea deituko dio futbola gustatzen zaiolako; neskak nota onak eta mutilak txarrak aterako dituenez, erdi baboa dela esango dio; neska horri berorri nartziso harroputz galanta gustatuko zaio, eta lehengo mutil futbolzaleari esango dio txerri hutsa dela agian titietara begiratu diolako. Ez zait normala iruditzen azken aldi honetan gertatzen ari dena genero kontuetan, mass medietan bereziki. Emakumeen kontra esaten ziren zentzugabekeriak gizonen kontra arinki errepikatzeaz ari naiz. Neskatoen alde egiten ez zen politika positiboa mutikoen kontrako estimulu negatiboak bihurtu izanaz ari naiz. Neskak zentzu guztietan gehiago direla (azkarragoak, helduagoak, zintzoagoak, langileagoak, garbiagoak, sentiberagoak...) eta mutilak alderdi guztietatik begiratuta gutxiago (memeloagoak, alferragoak, zikinagoak, sentiberatasungabeak...), horixe behin eta berriro errepikatzeaz ari naiz. Bitxiena da mezu hori ez dela historikoki emakumeen eskubideen aldeko borrokan ibilitako jendeen ahotan entzuten; ezkertiarren, ekologisten, feministen iritziek, beharbada diskurtsoa gainditua dutelako, askoz ere mezu positiboagoak darabiltzate egun: hots, denetik dagoela neska-mutiletan; politika hezitzaile eta aurrerakoien garrantzia; rol nahasien beharra; sexua guztion eskubide dela; sexismoak guztiok eragiten gaituela eta sexisten artean emakume zein gizonak daudela... Ez al da nabarmena batzuek pasareletako emakume mota bat bultzatu nahi dutela, eta eredu oso markatua dela? Zer gertatzen da neska bati itxura sexy-modako-hortera gustatzen ez bazaio eta bere modura badoa? Edo teorian mutilenak diren zaletasunak eta "txerrikeriak" gustatzen bazaizkio? Edo perfektua ez bada eta ozta-ozta aprobatzen baditu ikasgaiak? Eta penkatzen badu? Azpi-emakumea dela? Gizonokin ez da halakorik gertatuko. Dena izango da arrakasta. Inutilidadea suposatzen zaigunez, hori izango ez dena beti izango da begi onez eta miraz ikusia. Zorionekoak gu.