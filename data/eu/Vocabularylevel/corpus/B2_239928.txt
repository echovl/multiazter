Docutec Beharraren itxura berria 'Lanaren geroaz' ikastaroa. EHUko udako ikastaroen barnean etorkizuneko lan munduaz ari dira: aldakor eta malgua dator, arrapaladan. arantxa iraola / Lana ogibidea da sarritan; bizitzeko giltza ezinbestekoa. Historian zehar bilakaera handia izan du lan munduak, bai eta lan egiteko moduek ere. EHUko Udako Ikastaroen barnean, Lanaren Geroaz ikastaroan aurreikuspenak lantzen ari dira, etorkizun hurbilean lan munduak zer bilakaera izango duen argitzeko gako bila dabiltza. Camilo Agromayor Gasteizko Ofita enpresako arduraduna izan zen atzo hizlarietako bat. Urteotan teknologiak lan mundura aldaketa handiak ekarri dituela nabarmendu zuen: «Eta gaur egun langileek aukera dute egin beharreko guztia urrutitik egiteko». Lantokiko hormetatik haratago ere lan egin dezakete gaur egun langile askok; bai eta ohiko lan orduetatik kanpo ere. «Malgutasun handia ekarri dute teknologia berriek». Horrek abantaila handiak dakartzala nabarmendu zuen: ekoizpenak gora egiten du, kostuak murriztu egiten dira, langileen motibazioa handitu egite da, eta autonomia ere bai... Baina desabantailak ere badira», ekarri zuen gogora. Enpresarekiko leialtasuna murriztu egiten da langile askoren artean, eta lanaren gaineko kontrola murrizteak kalitatearen galera ekar dezake. Besteak beste. Nolanahi ere, teknologia berriei lotuta datozen aldaketak atzera bueltarik gabeak direla nabarmendu zuen. Bulegotik kanpo ere, lanean «Bulegoak lanerako toki bakarra izateari laga dio», nabarmendu zuen Agromayorrek. Langileek, lan eskua baino, beren «ezagutza» eskaintzen dutela gogorarazi zuen, eta munduko edozein tokitatik eskain daitekeela sarritan hori. Etorkizun hurbilera begira, hainbat enpresarentzat lan egiten duten langileak nagusituko direla esan zuen, eta enpresaburuek ahalegin handiak egin beharko dituztela horiek erakartzeko: «Izan ere, talentua bilatuko da beste ezeren gainetik». Enpresen egiteko nagusia ezagutza eta talentua duten langileak erakartzea izango dela esan zuen, eta izugarri malgua bihurtuko dela lan mundua. «Aldaketak, gainera, oso bizkor datoz, eta moldatzen jakin beharko da». Enpresek deszentralizazioaren alde egin behar dutela esan zuen. Langileen profil berrian aisialdiak gero eta leku handiagoa izango duela aurreikusi zuen. Dirua adina baloratuko dute denbora librea izatea. Halaber, etenik gabeko formazioaren alde egingo dutela aurreikusi zuen. «Etengabeko berrikuntza izango baita giltzarria». Iragan gizaldiko lantokietan enpresaburuak jabe eta nagusi zirela gogoratu zuen; «eta langileak morroi». Eskema horren oinarriak aldatzen ari direla azaldu zuen. Langileek lan egiteko erak aldatzeaz gain, zahartu arte lan egiteko prestatu beharko dute Agromayorren ustez : «Segur aski 70 urte bete arte egin beharko dugu lan».  