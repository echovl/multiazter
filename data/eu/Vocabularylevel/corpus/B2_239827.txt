Docutec Kutxa eta komisioak E-postaz egindako transferentzien notifikazioen komisioei buruz Gari Araolazak idatzitako gutuna. Gaur sartu naiz Euskadiko Kutxaren banka elektronikoan informazio baten bila eta hara non esaten didaten sartzerakoan, gaurtik aurrera transferentzien abisuak e-postaz edo SMS bidez bidali daitezkeela. Hori bai, nahiz eta promozio garaian doan izango den, gero e-posta bakoitzeko 5 xentimo kobratuko dituzte. (SMS-ena garestiagoa da, baina ez da hain interesgarria). Burua berotu eta hau utzi diet iradokizunen postontzian: Transferentzien notifikazioen komisioen inguruan Lotsagarria iruditzen zait planteatzen duzuena. Orain arte zuek zineten transferentzien justifikazioak epostaz norbaiti bidaltzeko aukera eskaintzen ez zenutenak. Beste banketxe batzuekin lan egiten dut Internet bidez eta hori besteek kosturik gabe eskaintzen dute aspaldidanik. Orain, aukera eskaintzen duzue 5 xentimoko kostu batekin. Agian ulertu nezake SMS bidezkoa, horrek zuentzat kostu garbiagoa eta altuagoa baitu, baina e-posta bidezkoa... lotsagarria. Aspaldi esan nizuen, duela bi urte agian, benetan nahi baduzue banka elektronikoa zabaltzea eta zuen kostuak murriztea, bezeroak motibatu behar dituzuela, eta transferentzia komisioak adibidez, leihatilan baino merkeagoak izan beharko zutela. Nik garbi daukat Internet bidez transferentzia bat egiten dudan bakoitzean EK-ri dirua aurrezten diodala. Niri ere bai, denbora gutxiago galtzen baitut, baina ez dut onura horren banaketa ikusten. Honek eta zuen webguneak Internet Explorer ez den edozein nabigatzaileri eskaintzen dion begirune gutxiak, nire begietan zuen irudia okertzea besterik ez du lortzen. Aurrera begira zuen estrategietan iritzi hauek kontutan hartuko dituzuelakoan, jaso ezazue agur bero bat.