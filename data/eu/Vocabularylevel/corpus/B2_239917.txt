Docutec Javier Clemete eta Xabier Azkargorta Izaera oso ezberdina izan arren, lanbide bera dute eta pentsatzeko modua ere antzeko samarra. Futbol taldeetan eta selekzioetan egindako urteek baloiaren muinak ederki ezagutzera eraman ditu. JON MAYA / Izaera oso ezberdina izan arren, lanbide komuna dute eta pentsatzeko modua ere antzeko samarra. Futbol taldeetan eta selekzioetan egindako urteek baloiaren muinak ederki ezagutzera eraman ditu. Javier Clemente 1950eko martxoaren 12an jaio zen Barakaldon. Hamazortzi urte eskasekin Athleticen debuta egin zuen jokalari gisa, baina lesio batek azkar urrundu zuen berdegunetik. Entrenatzaile gisa, besteak beste, Athletic eta Realeko aulkitxoan eseri da. Espainiako hautatzailea ere izan da. Xabier Azkargorta 1953an Azpeitian jaioa, medikua da ikasketaz. Hala ere, urte luzetan, futbola hartu du ogibidetzat. Ez du inoiz lehen mailako euskal talderik zuzendu, baina bai ESPANyol, Sevilla, Japoniako Yokohama edota Txileko edota Boliviako selekzioak. Gaur egun, Real Madrileko egiten du lan.— Biak zarete futbol entrenatzaileak, baina une honetan ez duzue talderik zuzentzen. Zertan zabiltzate? Clemente: Ni langabezian nago. ESPANyol zuzentzen ari nintzen, baina kanporatu nindutenez, hurrengo urtera arte Espainian ezin dut beste talderik entrenatu. Denbora soberan dut; beraz, hitzaldiren bat eman, ikastolaren batera joan, sari batzuk banatu... Lasai nabil. Azkargorta: Nik hiru urteko kontratua dut Real Madrilekin, nazioarteko futbol eskolen zuzendari gisa. Orain gutxi Mexikon ireki dugu eskola bat, horregatik bertan hiru hilabete eman ditut, eta beste bi prestatzen ari gara Ameriketako Estatu Batuetan eta Arabiar Emirerri Batuetan. Etxean proiektua prestatzen dut, eta mamitzen denean lekuan lekuko entrenatzaileei ikastaro bat ematen diet. Hilabete batzuk han igaro eta gero, egitasmoa martxan denean, gazte batzuk eramaten ditut ardura har dezaten eta ni itzuli egiten naiz. Hemen nagoen garaian, daukadan astian, hitzaldiak, ikastaroak eta antzekoak ere ematen ditut. — Euskal Herriko futbol taldeek ba al dute ezberdintasunik Espainia edota Frantziako beste goi mailako taldeekin? Clemente: Ez. Lan egiteko moduan, profesionalki... ezer ere ez da aldatzen hemen. Egia da herrialde bakoitzeko pertsona orok bere ezaugarriak eta bizitzeko modua dituela, eta horrek ezberdintasunak sortzen dituela, baina hori euskaldunekin, andaluziarrekin, kataluniarrekin eta denekin gertatzen da. Profesionalki ez dago alderik.Azkargorta: Sarritan gertatzen da euskal futbola erabiltzen dela Athleticen eredua azaltzeko. Agian, hori da euskal futbolak duen berezitasun bakarra, zeren gainontzeko talde guztiek ez dute inongo ezberdintasunik gainontzeko futbol taldeekin. Hala ere, Javierrek bezala, uste dut bizi garen lekuaren araberakoak garela eta, batzuetan, bizitzeko estiloa futbola ulertzeko moduan islatzen dela. Zentzu horretan, izan daiteke euskal jokalariek ezaugarri batzuk nabarmenduagoak izatea. Clemente: Ezberdintasun bakarra Athletic da, baina ez lehen taldean, haiek ere, mundu guztia bezalaxe, Lehenengo Mailan daudelako eta soilik hiru puntuen bila ateratzen direlako. Bere ezberdintasuna gaztetxoekin egiten den lana da, lehen taldera iristeko lana egiten baita hasieratik. Beste taldeek egiten dute hori, baina agian ez dago hain argi. — Futbolaren mundutik etortzen diren adierazpen asko oso aspergarriak dira: "Partidak 90 minutu ditu", "Hiru puntuak dira garrantzitsuenak"... Eta zuk Xabier ¿Futbolsofia' liburua idatzi du. Futbolaren sakonean filosofiarik ba al dago?Clemente: Liburu bat idatzi duzu? A zer potroak dituzun! Arbola ere landatu al duzu? Zeren seme-alabak badituzula badakit, eta jada liburuarekin... Azkargorta: Jende askok esaten du topikoak errepikatutako egiak besterik ez direla. Eta egia da, zeren ¿futbola futbola da' esatea ohikoa da, baina beste modu batean definitzea oso zaila da. Badago jende bat futbola oso zaila egin nahi duena, eta beste batzuk gehiegi sinplifikatu nahi dutena. Nire ustez, biak erratuta daude. Futbolaren atzean hainbat sentimendu daude, futbolak beste edozein jarduerak mugitu ezin dituen gauzak mugitzen ditu, kolore batzuen aldeko sinismena dago, batzuentzat bizitzeko modu bat da... Beraz, ez dakit futbola filosofia bat den, baina bada bizitza ulertzeko eta pentsatzeko modu bat. Clemente: Ados nago, futbola ez da hain erraza eta ezta hain zaila ere. Gauzak aldakorrak dira, askotan aldaketek ez dute arrazoi jakinik, baina gertatzen dira. Futbola ehunka arrazoiren inguruan mugitzen da, hamaika gertaera daude, hamaika egoera zail... eta gizarte masa handi bat mugitzen du. Futbolak izugarrizko handitasuna du, eta inork ez daki zergatik duen horrenbestekoa.— Zuen iritziek hedadura berezia dute. Noizbait hitz egiteko mugaren bat aurkitu al duzue? Clemente: Nik beti nahi dudana esaten dut, eta ez bazaie gustatzen izorra daitezela.Azkargorta: Niri inoiz ez didate ezer esaten, baina atzematen duzu nola noizbehinka mezutxoak bidaltzen dizkizuten. AEBetako mundu txapelketan, adibidez, ni Boloviako hautatzailea nintzen eta Javier Espainiakoa, eta multzo berean geundenez elkarren aurka jokatu behar izan genuen. Niri sarritan galdetzen zidaten ia bi ereserkietako zein sentituko nuen, batek bietako zein kantatuko nuen ere galdetzen zidan. Argi dago, Boliviakoa, Espainiakoak hitza ez du-eta. Zuk errespetua baduzu, errespetua inori galtzen ez badiozu, hori bera zuri zor dizute. — Javier, aurpegi arraroa jarri duzu galdera egiten nuen bitartean. Clemente: Ez da zerbait esatea galarazten dizuten edo ez. Hanka sartzen duzunean, segituan esaten dizute hobe zenuela isilik egotea, baina asmatzen duzunean inork ez dizu ezer esaten. Baina, argi dago hanka sartzeko eta asmatzeko hitz egin behar dela. Nahasten naizenean nik ere badakit.Azkargorta: Marx anaien mutuen hitzik ez dut inoiz irakurri, Grouchorenak, berriz, dezente. — Politika eta futbola nahastuta daudela entzun izan dizuegu sarritan. Azkargorta: Niri barregura eragiten dit esaten denean kirola eta politika ez direla nahasi behar, oso hipokrita iruditzen zait. Politiko batek badaki, igandean arratsaldeko bostetan, 40 milioi lagun telebista aurrean jartzen duen fenomeno bat dagoela. Politikari batek ez du hori oharkabean pasatzen uzten. Futbola horren sartuta dago etxean, horren sartuta dago gizartean, horrenbeste lotzen da hainbat gauzekin... Futbola politika hutsa da. Ezetz dioenak hortaz aprobetxatzen delako da. ***laburtua  