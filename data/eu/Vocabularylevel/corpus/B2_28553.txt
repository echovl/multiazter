Docutec Eva Forest: "Iraken gu guztion askatasunak daude jokoan" Informazioa izatea eta gaietan sakontzea dira gaur egun nazioartean dugun egoerari Eva Forestek proposatutako bideak. Irak jasaten ari den etengabeko erasoak —ageriko zein ezkutukoak— salatzen dihardu azken urteotan. Pentsamendu bakarretik edonor ateratzen ahal dela ohartarazten du. Orain arte hiru alditan egon zara Iraken. Nola definituko zeniguke herri hori soilik komunikabideen bitartez ezagutzen dugunoi? Erresistentziaren eredua dela esango nuke. 90eko hamarkadatik etengabeko erasoak izanik ere, eusten segitzen du, eta erresistentzia hori gero eta kontzienteagoa da, eta kontzientzia horrek gero eta indar handiagoa ematen dio: Iraken gu guztion askatasuna dago jokoan. Zer-nolako aldeak ikusi dituzu bidaiatik bidaiara? Lehenengo bidaian, nahiko harrigarria egin zitzaidan ezarritako isolamendu informatiboa: eraso ondoren, zapaldu ondoren eta blokeo zikin hori bere gainean jarri arren, munduan ez zen horretaz hitz egiten. Bigarrenean, herriak kontzientzia hartua zuen, eta egoerari buelta eman nahi zion. Iraken, dena den, ezin dugu ahaztu jende asko hiltzen ari dela blokeoaren ondorioz. Zerk harritzen zaitu gehien etengabeko eraso horien inguruan? Ez da bakarrik petrolioaren afera, hegemonia kontua ere bada. Orain ikusten ari gara 91ko gerra gertatu baino urtebete lehenago AEBetako Kongresuan erabaki zuten plan hori ez dela bukatu. Oraindik ere plangintza horren ondorioak ari gara ikusten. Zeintzuk izan dira arma suntsitzaile horren ondorioak? Makinaria suntsitzaile hori martxan jarri dute herri garatu baten kontra ekiteko, eta horixe bera da behar dutenean gure kontra erabiliko dutena. Iraken gertatutakoa gertutik segitu ondoren, Jugoslavian egin zutenarekin ez nintzen gehiegi harritu; alegia, uranio pobretuko bonbak eta halakoak erabiltzearekin. Hori inperialismoarentzat beste gerra esperimentala izan zen. Aurrerantzean, baimendutako bideetatik ateratzen den edozein herrik sufritzen ahal du eraso bat? Uste dut hori argi dagoela. Baina ez da nik esaten dudan gauza bat, Bushek berak esan du: edo nirekin edo nire kontra zaude. Berarekin ez dagoena deabrututa dago, eta suntsitu egin behar da. Hori argi dago. Egun hauetan gerraren aldekoak zabaltzen ari diren mezua da Bushekin ez daudenak Sadam Husseinen alde daudela. Horixe da betidanik Estatu Batuek izan duten politikaren oinarrietako bat. Orain Euskal Herrian oso ongi ezagutzen dugun gauza bat egiten ari dira, terrorismoa deitzen duten oro zapaltzeko aitzakiaz, herri mugimendu denak suntsitu nahi dituzte. Haien helburuetako bat litzateke jendeak, herritar xeheak, haiek ahalguztidunak izango balira bezala ikustea eta guztiok pentsatzea ezin dugula ezertxo ere egin. Horregatik, oso inportantea da sortu nahi duten ezkortasun hori bukaraztea, historiaren norabidea alda daitekeelako. Etsipena sortu nahi dutela esan duzu lehen, nola egiten ahal zaio aurka horri? Oso zaila da, baina nik uste oso garrantzitsua dela etsaiaren barrena ezagutzea, noraino iristen den jakitea. Haien helburu nagusietakoa beldurra zabaltzea da, baina horri aurre egin behar diogu, kontzientzia hartuz eta bakoitza bere arlotik lan eginez. Momentu jakin batean Iraken kontrako erasoa gelditzerik badugu, mundu osoko askatasunaren aldeko bataila bat irabaziko dugu. Horregatik da horren inportantea eraso hori gelditzea, gure askatasun guztiak jokoan daudelako. SOSLAIA Kataluniako euskal herritarra Bartzelonan bertan jaio zen, eta, 16 urte zituela, Madrilera joan zen, Medikuntza ikasketak egitera. Bertan militantzia politikoan hasi zen, frankismoaren kontrako borrokan, baita Euskal Herriarekiko elkartasun komiteetan. Alfonso Sastre ezagutu eta biek Parisen egonaldi bat egin zuten eta, Madrilera itzulitakoan, kartzelaratu zituzten. Handik atera zirenean, etxea zigilaturik zegoela aurkitu zuten eta Euskal Herrian bizitzea erabaki zuten.Tortura ezagutu zuen Forestek, baita kartzeletako egoera gordina ere, eta, orduz gero, horren lekukotasuna eman du hamaika idazki eta hitzalditan. Halaber, Operación Ogro liburu ezagunaren egilea izan zen Eva Forest.    