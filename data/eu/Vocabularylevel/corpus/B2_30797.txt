Docutec Miss Kirurgia Plastikoa Txinak Miss Kirurgia Plastikoa aukeratu du. Lehiaketan parte hartu dutenek bularrak handitzeko, begiak zabaltzeko, sudurra zorrozteko edo gorputza moldatzeko ebakuntzak jasan dituzte. Txinak lehendabiziko "Miss Kirurgia Plastikoa" aukeratu du. Irabazlea kirurgialari plastikoa izan nahi duen gaztea izan da. Lehiaketak ikusmin handia sortu du, bai Txinan, baita atzerrian ere. 20 urteko Feng Xian "Renzao Meinu" da atzotik; "Eder artifiziala", alegia. Finalera heldu ziren 17 eta 62 urte arteko 19 lehiakideen artean irabazlea izan zen. "Neure buruan sentitu nahi nuen ebakuntza, kirurgialari plastikoa naizenean konfiantza izateko" esan zuen Fengek. "Negozio honek arrakastarako aukera baino ez du ematen, inoiz ez porrotarako" gaineratu zuen. Lehiaketaren irabazleak 50.000 yuan (4.500 euro inguru) lortuko ditu sarietan: bitxiak, elkarte esklusibo bateko kide izatea edo Japoniako kirurgia kosmetiko klinikak bisitatzeko bidaia, besteak beste. Txinako emakume asko mendebaldeko edertasun moldeen eraginpean daude. Hori dela eta, lehiaketan parte hartu dutenek bularra handitzeko, begiak zabaltzeko, sudurra zorrozteko edo gorputza moldatzeko ebakuntzak jasan dituzte. Azken urteotan, kirurgia plastikoak hazkunde handia izan du Txinan, biztanleen diru-sarreren handitzearekin batera. Txinak edertasuna eta moda ergelkeriatzat eta karkailatzat izan ohi zituen, baina, gaur egun, munduko zortzigarren merkatu kosmetikoa da eta Asiako bigarrena.