Docutec Neguak dakartza zilarrezko antzarrak: Lekeitioko 26. Zinema eta Bideo Bilera Lekeitioko Zinema eta Bideo bilerak 26. saioa du aurtengoa. Euskara hutsean egiten den zinemaldi bakarra da gaur egun. Azaroaren 20, 21 eta 22ko astegoienean izango da Bizkaiko kostaldeko herri honetan. Berrogeita hamar bat lan dira jaso dituzte eta Jose Luis de la Torrek adierazi digunez, 'Beti bezain kalitate ona dute. Dena den, nik aurton batez ere teknika aldetik igartzen dut kalitate hori. Fundidoak edo muntaiak egiteko orduan kalitatea itzela da. Nabari-nabari da alde horretatik lan egin dutela. Argumentuari dagokionez, berriz, zenbait hutsune ikusi ditut'. Badirudi hutsuneak mezua helarazteko orduan sortu direla batik bat. Jose Luis de la Torrek azaldu digunez, 'Uste dut egileetako batzuk esan nahi dutena aurkezterakoan ez dutela asmatu'. Lan handia egiten dute Lekeitioko Zinema eta Bideo Bilerako arduradunek, batez ere promozioa egiteko orduan. 'Tranpolin antzekoa da gure zinemaldi hau. Izan ere, izan amateur edo izan profesional, gure inguruko produktora eta Euskal Telebistaren arreta bereganatzen du'. Eta froga da zenbat izen ezagunek hartu duten parte. Batzuk profesionalak izanik amateur alorrean aurkeztu izan dituzte lanak. Ea amateurrak izanik, profesionalera jauzia egiteko beste batzuk. Bai batzuk, eta baita besteek ere, abagune bikaintzat hartu dute Lekeition azken urteotan antolatutakoa. Super 8 euskarrirako lekurik ez zegoenean Lekeitiok euskarri honi eman zion tokia. Hala ere, apurka-apurka bideoa gailentzen hasi zen, eta Super 8 formatuak bizirauten bazuen ere, bideoaren indarrak, eta batez ere honek dituen irtenbideek gainezka egin zuten. 'Super 8-a dagoeneko historia da, desagertua da zinemalditik. Bideoa da nagusi, eta zenbaitetan DVD euskarria erabiltzen hasi dira. Guk baditugu jasotakoen artean DVD euskarrian bidalitakorik'. Abenduaren hasieran egiteari aspaldi utzi zioten. 'Durangoko euskal disko eta liburu azoka izaten da eta jendea bertara joaten da'. Hala ere esan behar da zine bilera hau udaberrian egiten hasi zela. 'Zestoan euskarazko beste zinemaldia egiten zen, eta eurak gure datetan egiten hasi zirenean aldatzea ebatzi genuen. Negura pasatu genuen, eta Zestoakoa desagertu zen arren, neguari heldu genion'. Profesionalak eta amateurrak batuko dira Lekeition ZILARREZKO ANTZARRA eskuratu guran. Maila bakoitzeko hiruna sari banatzen dituzte. Lehenengoek 600 euro izango dituzte, eta gainerakoek ere izango dute saririk Lekeition.