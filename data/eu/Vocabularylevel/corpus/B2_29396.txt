Docutec Pantani, Mortiroloko mamua Mundua hankaz gora jarri zuen 1994ko maiatzean, non eta Mortirolon. Azken urteotan epaitegietan errepidean baino denbora gehiago igaro zuen, eta burua altxa ezinda jardun zuen: depresioak jota zegoela, isolatuta bizi zela, droga-mendetasuna zuela... Orain 34 urte jaio zen Marco Pantani Cesenan, Adriatikoko Itsasertzean (1970-01-13). Italia jaioterrian gazte-gaztetan egin zen ezagun, Girinoan, afizionatuentzako Giroan, hasi baitzen erakusten igotzaile aparta zela. Hirutan korritu zuen Girinoa, eta hirutan podiumera igo. Hirugarren eskailerara 1990. urtean; bigarrenera 1991n eta eskailera garaienera 1992an. Carrera taldeak fitxatu eta urte hartan bertan egin zuen debuta profesionaletan, Camaiore Sari Nagusian. Mundua hankaz gora jarri zuen 1994ko maiatzean, non eta Mortirolon, txirrindularitza modernoko harribitxian, inoiz igo den mendate malkartsuenean. %12tik gorako pendizean tropela txikitu zuen lau ile aldrebestu eta betaurreko beltz erraldoiak zeramatzan karreristak. Hirugarren Giroa irabazteko bidean zen Miguel Indurain handia aurrena, Berzin ilehori bihurria hurrena, eta Armand De Las Cuevas frantziarra gero, bere gurpilari eusten saiatu ziren. Bakarrik pasa zen Mortirolo gainetik, baina ordekan harrapatu egin zuen Indurainek. Errepidea zerura begira jarri zenean, ordea, aide demonio ihes egin zion berriro Pantani arinak, Valico di Santa Cristina mendate tentean. Indurainek, Pantaniren pedalkada eroarekin itsututa, hirugarren Giroa hantxe galdu zuela esan zutenak ez dira gutxi. Hirugarren postuan sailkatu zen Giro hartan Pantani. Mortirolok Pantani mitoari eman zion hasiera. Hasiera, orduz geroztik erakustaldi apartak eman dituelako Dolomitetan eta Alpeetan. Pirata (buruan eramaten zuen zapiagatik), elefantino (belarri handiak zituelako) eta Coppino (Fausto Coppi handiaren ikaslea) goitizenak jarri zizkioten, eta eromena sortzen zuen zalerian bere ausardiak, igotzaile traza petoak. Ikusgarriak ziren haren erasoak, bi pinoi jaitsi eta pedalei arin-arin nola eragiten zien. 19 edo 20 hortzeko pinoia 21ekoa, 23koa bailitzan mugitzen zuen, eroso oso. Pantani bete-betean zegoela, hari jarraituko zion gizasemerik ez zegoen tropelean. 1995. urteaz geroztik lortu zituen, gainera, garaipen gehienak Pantanik. Urte hartako urrian, auto batek aurretik eraman zuen eta urte eta erdi luzea pasatu zuen osatzen. Morzine-Avoriaz, Alpe d'Huez, Guzet-Neige, Deux Alpes… Zortzi etapa irabazi zituen Tourrean, eta beste bost Giroan. 1998. urtea ikusgarria izan zen berarentzat. Giroa irabazi zuen aurrena, Tourra gero, Galibierren gora, elur bustia ari zuela, Jan Ullrich alemaniar sendoa trapuzko panpina bailitzan txikitu ostean. Fausto Coppi izan zen balentria hori lortu zuen azken italiarra, 49 urte lehenago. Egunsentitik ilunabarrera, aitaren batean 1999an, irabazita zeukan Giroa galdu zuen, azken aurreko etapan, Madonna di Campiglion, odol analisia egin eta hematokrito tasa %52koa zela atzeman ziotenean. %50 zen muga, eta kanporatu egin zuten. Bere errugabetasuna aldarrikatu zuen, baina arau-hauste hark Pantaniren gainbehera ekarri zuen. Giroko zuzendaritzak Tourrekoak dopinaren aurka hasitako borrokari segida ematea erabaki zuen, eta gogor egin zuen Italian jainkoa zenaren aurka. Kirol iruzurra egotzi zioten Italiako Kirol Erakundeek, eta jazarpen judiziala abiatu. 2000. urtean Mont-Ventoux gainean nagusitu zen, Lance Armstrongen, Tourreko nagusiaren baimenarekin, baina arrakasta hori, eta lehiakortasunera egin zuen ustezko itzulera haizeak eraman zuen. 2001ean, Giroan, Montecatini Termeko hotel batean egindako miaketan, carabinieriek, Pantaniren logelan, xiringak eta intsulina atzeman zituela esan zuen. Orduan ere ukatu egin zuen Pantanik xiringa haiek bereak zirenik, baina Italiako Dopinaren Aurkako Olinpiar Batzordeak urtebeteko zigorra eskatu zuen. Zortzi hilabeteko zigorra ezarri zion Italiako Txirrindularitza Federazioko Diziplina Batzordeak, 2002ko ekainean. Txirrindulariak helegitea aurkeztu, eta arrazoia eman zioten, urte bereko uztailean. Epaitegietan errepidean baino denbora gehiago igaro zuen Pantanik, eta burua altxa ezinda jardun zuen. Iaz, Euskal Herriko Itzulian egon zen, hamaikagarren itzuleran, baina ustelduta zituen ordurako hankak, giharrak, usteldua aitzina odola borborka odola garraiatzen zion bihotz sendoa, eta usteldua eta mikaztua burua, bere kontrako jazarpen judiziala zela-eta. Handik aurrerakoak, zurrumurruak. Depresioak jota zegoela, isolatuta bizi zela, droga menpekotasuna zuela... herenegun, Riminiko hotel bateko ohe gainean zerraldo aurkitu zuten arte. Izan dezala betiko atsedena!