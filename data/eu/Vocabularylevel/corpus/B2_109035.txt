Docutec Dirua nola aurreztu etxea berotzen Gastuak murrizteak ez du esan nahi etxean hotzak egon behar denik. Baina, komeni da etxeko zirrikitu guztiak ondo-ondo tapatzea eta instalatuta daukazun berogailua behar den bezala erabiltzea. Hori eginez gero %40rainoko aurrezkia lor dezakezu. Negua iritsi eta etxea goxo-goxo edukitzea benetako gozamena da, baina berotzeagatik ordaindu beharreko diru-kopuruak dardarka jartzen gaitu. Horregatik, zure etxea berotu ezinik eta diru asko gastatuz zabiltzanean, beste ezertan hasi baino lehen, etxea isolatzen hastea pentsatu behar duzu, behar bezala bero dadin. Horretarako komeni da jakitea, adibidez, egunez hozberoak 18-22 °C izan behar duela. Gradu-igoera bakoitzak %9ko igoera dakar energia-kontsumoan. Gauez, berogailua denak emanda jartzean energia eta dirua xahutzeaz gain, kaltegarria da osasunerako, ze lo egiteko tenperatutarik egokiena 15-17°C da. Hori eginez gero, osasunerako onuragarria izateaz parte, %40ainoko diru-aurreztea lor daiteke. Hona hemen beste aholku batzuk hotzak egon gabe gutxiago ordaintzeko: Etxea nola isolatu - Bero asko galtzen da kristaletatik, batez ere leihoetako junturetatik, beroaren %20-40ª hortik joaten baita. Beraz, ahal duzunean, jar itzazu kristal bikoitzak, hori saihesteko. Bada beste aukera bat ere, zinta batekin ate eta leihoetako zirrikituak estaltzea, hori eginda energiaren %5-10ª aurreztuko duzu. Gainera, leihoak sinpleak badira, ez da txarra film garden bat markoetan jartzea.  - Zoruak estali egin behar dira, zurezkoak ez badira behintzat. Horretarako, alfonbrak jartzea da onena, leundu egiten baitute neguko hotza. Eta ken ditzakezu alfonbrak udaberrian. Kortxoa ere material isolatzaile ona da, hotzaren aurka.  - Errezelek eta altzariek ez ditzatela erradiadoreak estali. Hori gertatzen denean, aire-poltsa beroak egiten dira eta ez da gelan behar bezala zabaltzen. Beraz, ezinbestekoa baldin bada gortinak jartzea, komeni da gortinak erradiadoreen gain-aldetik ipintzea. Horrela, kanpoko hotza leihotik ez sartzea lortuko duzu, eta barruko beroa zabaltzea. Batzuek apaingarriez estaltzen dituzte erradiadoreak, baina polita bada ere, fakturaren kopurua haztea besterik ez duzu lortuko. Beraz, ken itzazu zeure eguneroko martxan, eta jarri, hala nahi izanez gero, bisitariak etortzekoak direnean. - Kanpo aldera ematen duen paretaren batean erradiadorerik baldin badago, jar ezazu aluminiozko papera atzealdean, beroa gelako barrualdera isla dadin eta beroa areagotu. - Sar dadila eguzki beroa etxean. Bil itzazu egunez gortinak eta pertsianak, eguzkiak argia eta beroa zabal ditzan etxean, eta jar itzazu berriz iluntzean hotza sar ez dadin eta isola ditzan etxeko guneak.  - Lehor ezazu arropa horretarako prestatutako guneetan. Arropa etxe barruan lehortzen jartzen baduzu, berogailuak energia gehiago beharko du hezetasuna kentzeko. Oso ohitura txarra da arropa bustia edo erdi bustia erradiadorearen gainean jartzea, horrek bero asko jaten baitu. Ohitura onak eta txarrak - Erradiadoreak aldian-aldian purgatu egin behar dira, eraginkorrak izan daitezen. Egin ezazu hori urtero-urtero neguaren sarreran, eta barruko ur-soinua entzuten duzunean. Bestela beroa ez da zabaltzen, nahiz eta termostatoaren balbula erabat irekita eduki. - Aire beroa gorantz joaten da beti, eta hotza behealdean geratzen. Horregatik, sabaiko haizagailurik baduzu, jar ezazu martxan motel-motel eta beherantz joango da beroa. - Filtroa zikina duen berogailuak lan gehiago egin behar du etxea berotzen. Azter itzazu filtroak pare bat aldiz neguan zehar eta garbitu xurgatzailearekin, edo filtro berriak jarri. Saretak egon daitezela garbi-garbi, beroa errazago pasa dadin. -  Gasez berotzeko sistema baldin baduzu, komeni da jakitea zure ekonomiarako gauzarik kaltegarriena negu-sarreran teknikariren bati deitzea dela, galdara ez delako martxan jartzen. Denbora askoan itzalita egon delako gertatzen da hori sarritan. Epe luzera, merkeagoa da berogailua urteko hilabete bakoitzean ordu laurden bat edo piztuta edukitzea. Udan ez da atsegina izango, baina etxea egurasteko aprobetxa daiteke denbora hori. - Berogailua zeurea bakarrik bada, ona da erradiadoreetan termostatoak jartzea. Sistema horrekin epel dezakezu gela neurri batean. Bero-maila batera heltzen denean berez itzaltzen da berogailua. -  Komeni da etxean erabiltzen ez diren geletan erradiadoreak itxita edukitzea, hobe da erabiltzen dituzun guneak bakarrik bero edukitzea. Gainera, itxi dezakezu sukaldeko erradiadorea, aski epel egoten baita normalean. -  Beroegi dagoela sentitzen baduzu, leihoak ireki ordez, hobe da erradiadore batzuetako bero-maila apaltzea edo ixtea. -  Gela bat egurasteko aski da leihoak 10 minutuan zabalduta edukitzea, hortik aurrera etengabe berritzen da airea, eta beroa galtzen. -  Erradiadore elektrikoen ordez bero-metagailuak jarri eta gau-tarifa kontratatzen baduzu, gastuen erdia baino gehiago aurreztuko duzu. Beste aukera bat bero-bonbak jartzea da, kontsumitzen duten energia baino bizpahiru aldiz gehiago ekoizten baitute, giroan dagoen beroa eskuratzen eta aprobetxatzen. -  Gaizki egiten dugu askotan etxean sartu eta hotz dagoela ikusten dugunean termostatoa topean jartzean. Hori eginda energia gehiago gastatzea besterik ez dugu lortzen, berogailua ahalegin handia egin behar baitu bertako hotza hiltzeko. Hobe da tenporizadore bat instalatzea, martxan jar dadin zu etxea sartu baino ordubete lehenago. -  Ordu batzuetarako ateratzen bazara, jar ezazu termostatoa 15°Ctan. Modelo batzuen 'ekonomia' izeneko posizioa hozbero horren neurrikoa da. Denbora askorako, egun baterako edo gehiagorako, ateratzen bazara, utz ezazu itzalita berogailua.