Docutec Zergatik eta nola sortzen dira agujetak? Zer dira agujetak? Galdera honi erantzuten dion artikulu laburra, kontsulta moduan datorrena. Gihar mina zer den eta nola sortzen den azaltzen du. Agujetei, euskaraz, gihar-mina esaten zaie. Gihar-mina luzaroan kirolik egin gabe egon ondoren ariketa eginez gero agertzen da, baita ahalegin handia egin edo kirol berriren batean hasiz gero ere. Mina, normalean, ariketa bukatu eta 24 ordura sentitzen da eta zazpi egun iraun dezake. Garai batean uste zen gihar-mina azido laktikoak sortzen zuela. Ohiz kanpoko ahaleginaren ondorioz, muskuluetan azido laktikoa sortu eta kristalizatzen da, eta mina kristal horiek sortzen zutela uste zen. Baina gerora jakin da muskuluetan gertatzen diren mikropitzadurak direla minaren erantzuleak. Azido laktikoa oso denbora gutxian desagertzen da gorputzetik, giharretako mina baino askoz ere lehenago. Azido laktikoak erresumina sor dezake, baina ariketa egin bitartean edo egin eta berehala. Giharretako mina, ordea, uzkurdura eszentriko deitzen zaion mugimenduarekin lotuta dago. Mugimendu hori egitean, muskulua aldi berean uzkurtu eta luzatu egiten da, baina normalean baino zuntz eta energia gutxiago erabiltzen du hori egiteko. Ondorioz, zuntz bakoitzari zama handiagoa tokatzen zaio eta arrisku handiagoa dago lesioak —hau da, mikropitzadurak— gertatzeko. Horra hor, beraz, mina. Muskuluaren mugimendu eszentrikoak ohikoagoak dira korrika eta saltoka ibiltzea eskatzen duten ariketetan; beraz, giharretako mina saihesteko, hobe da hasieran beste ariketa-mota bat egitea, adibidez, bizikletan ibili. *  Julenek Zientzia.net-eko foroan egin zuen galderari emandako erantzuna da honako hau.