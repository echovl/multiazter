Docutec Donostiako Onkologikoak tumoreak erauzteko gailu berria jarri du abian Egunkariko albiste honetan Donostiako onkologikoan jarri duten laser berri bat azaltzen dute. Beraren bidez minbizi mota batzuri ebakuntza zahatzagoak egin ahl dizkiote. Ainara Argoitia/donostia Euskal herritarren artean horren ohiko diren aho barrunbeko, faringeko eta laringeko tumoreak erauzteko aparailu aitzindaria —Shrplan markako Laser Co2— jarri du abian Donostiako Institutu Onkologikoak. Laser bidezko aparailu horrek daraman sistema berriak ebakuntzak zorroztasun handiagoz egitea ahalbidetzen du, besteak beste. Aipatu laser bidezko aparailuak Acu Blade izeneko sistema bat darama. Sistema horrek robotizazio mikrokirurgikoa egiteko aukera ematen du, hau da, kirurgiaren robotizazioa mikroskopio bidez egiteko aukera. Aclu Bladeak, gainera, milimetrikoki mugatzen du laser izpia nora zuzendu, eta horrek ebakuntza zorroztasun handiagoz egitea ez ezik, haren osteko min handiak saihesteko bide ere ematen du. Acu Blade sistemari esker, tumoreak erauzteko —tumore onak zein txarrak—, ehunak kentzeko eta beste hamaika zereginetarako makina programatzea besterik ez du zirujauak ebakuntza nahi duen lekuan egin dezan. Hala, luzera, abiadura eta formak bere gustura kontrola ditzake. Bestela esanda, makinari parametro batzuk ematen zaizkio, eta laser aparatuak ebakuntza bere kasa egiten du, bakar-bakarrik. Horrela, interbentzio kirurgikoa egiteko denbora «asko» aurrezten da, Joseph Marie Reclame sistema hau erabiltzen aintzindari izan den zirujau belgikarrak atzo azaldu zuenez. Ebaketa zorroztasuna edo doitasuna, berriz, «ikaragarri» handitzen da, «zirujauak eskuz egingo balu baino askoz ere handiagoa delarik», Remacleren esanetan. Funtsean, laser sistema aurreratua da Acu Bladea. Donostiako Institutu Onkologikora ekarri berri duten aparatu honek eskaner sistema bat darama, eta hari esker zirujauak milimetrikoki zaindu dezake bai laser izpiaren mugimendua eta baita egin beharreko ebaketaren sakontasuna ere. Era berean, laser izpiaren mugimendu zehatz horri esker, koagulazioa ere askoz hobea izaten dela jakinarazi zuen Iñigo Jaca Onkologikoko doktoreak. Ebakuntza ostean, odol jario gutxiago eta orbain arinagoak Laser efektuak ehunka graduko tenperatura lortzea ahalbidetzen du, eta horrek ehunen desintegrazio edo desnaturalizazioa dakar ondoriotzat. Proteinen desnaturalizaziogune horretan odol-hodiak, nerbio-hariak, hodi linfatikoak... itxi egiten dira, eta horregatik ohiko ebakuntza kirurgikoen ondoren izaten diren odol jarioak, hanturak eta minak asko arintzen dira Laser C02-rekin egindako ebakuntzetan. Bestalde, orbainak ere arinagoak izaten dira. Iñigo Jaca ¿ Donostiako Onkologikoko medikua «Laser izpiaren mugimendu zehatzari esker koagulazioa hobea izaten da» J. Marie Remacle ¿ Zirujau belgiarra «Ebaketa zorroztasuna ikaragarri handitzen da; zirujauak eskuz eginda baino handiagoa da» Gaixotasun ohikoak Erretzaile eta alkohol edale finek arrisku handiagoa Erretzaile finek eta alkohola erruz edaten dutenek arrisku handiagoa dute aho barrunbeko eta laringeko nahiz faringeko tumoreak izateko. Jose Ignazio Agirregabiria doktoreak atzo jakinarazi zuenaren arabera, tumore horiek, gainera, gizonezkoei erasaten diete nagusiki. Bost Kontinenteetako Minbiziaren Intzidentzia izeneko ikerketak dioenez, bestalde, Euskal Herriak dauka laringeko minbiziaren intzidentziarik altuena nazioartean (100.000 biztanleko 18 kasu). Tumore horien diagnostiko azkarra egitea ezinbestekoa dela gogorarazi zieten atzo adituek oheburuko mediku eta gaixoei.