Docutec Sakelako telefonoentzat Iruñeko kaleetan antena txikiak jarri dituztela salatu dute Telefonia mugikorrak kalte egindako herritarren Nafarroako elkarteak kutsadura elektromagnetikoaren ustezko arriskuez ohartarazi dute Iruñean «Kaltegarritzat» jo ditu telefonia mugikorrak kalte egindako herritarren Nafarroako elkarteak Telefonia mugikorrak kalte egindako herritarren Nafarroako elkarteak kutsadura elektromagnetikoaren ustezko arriskuez ohartarazi zuen atzo. Iruñean mikrouhinek eragindako «kutsadura iturri berria» dagoela azpimarratu zuen elkarte horretako bozeramaile Carmelo Santolallak atzo, prentsaren aurrean egindako agerraldian. Santolallak salatu zuen Iruñeko hainbat karrikatan sakelako telefonoei seinalea helarazteko mikrozelulak jarri dituztela. «Dendetako errotuluetan jartzen dituzte; antena txiki horiek karriketan ibiltzen diren herritarrentzat, beheko solairuetako bizilagunentzat eta dendarientzat kaltegarriak izan daitezke», azaldu zuen. Telefonia mugikorrak kalte egindako herritarren Nafarroako elkarteko kideek gogoratu zuten berriki Nafarroako Parlamentuak auzi hori aztertzeko mozioa atzera bota duela; elkarteak eskatu du, hala ere, telefonia mugikorraren antenak ken ditzaten, eta gizakien osasunean izan ditzakeen ondorioen inguruan ikerketa egin dezaten. «Arazoa uste baino larriagoa da; bada etxetik alde egin behar izan duen herritar asko; ni neu naiz horietako bat», aitortu zuen Santolallak. Buruko mina, giharretako mina eta insomnioa dira telefonia mugikorraren antenek eragin ditzaketen gaitzetako batzuk. «Sintomak, hala ere, ez dira beti antenengandik urruntzean desagertzen; mikrouhinen erradiazioa pilatu egiten da gure gorputzean», erran zuen Santolallak. Telefonia mugikorraren antenak herritarren artean «kezka handia» sortzen ari direla nabarmendu zuen.