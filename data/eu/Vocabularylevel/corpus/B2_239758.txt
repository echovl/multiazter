Docutec Jean Haritschelar: «Ene abertzaletasuna hizkuntzan dago» Azken urteotan eusakaltzainburu izan denak iritzi interesgarriak eman dizkio Amets Arzallus kazetariari: euskara batua, euskalkiak, nahasketa, euskal irrati eta telebistetako euskara, euskara egokia....  Idiak harriari nola, hala tira dio Jeanek euskarari. Belaunaldi oso bat ibili du uztarri berean tira ahala, harria akuilu. Idiak berrogeita hamar plaza egin dituela, Jeanek baditu gehiago eginak euskararen karraio. Laurogeita bigarrena bete berritan, atseden hartu, eta harri gainean eseri da. Bista ederra omen dago.  ARGIArako dugu elkarrizketa, Euskal Herri osoan zabaltzeko. Baina, ni galdetzailea, hendaiarra, zu erantzulea, baigorriarra. Euskalki batean edo euskara batuan behar dugu ari izan? Behar da ikusi zer den helburua. Nik idazten dudalarik ene billeta Herrian astero, pentsatzen dut Iparraldekoek gehienek irakurriko dutela, baina denbora berean badirela ehun eta berrogeita hamar abonatu Hegoaldean, eta behar baldin bada ezarri gira-ren ordez gara, edo zerbait horrelako, horrela egiten dut. Horrelako nahasketa egiten dut, zeren eta hori ere pedagogia da. Nahasketa eginen dugu beraz. Baina nahasketak ez dira beti polit gelditzen, lehengoan komunikabide batean: ondo, biziki, eta barik, hiruak esaldi batean. Nik uste dut hori biharko hizkuntza izanen dela. Ondo, ongi, ontsa, berdin da. Zenbat aldiz «zer moduz» erran nik, eta «ni ontsa» erantzuna Hegoaldekoek. Alta Baigorrin ez da zer moduz erraten, baina nik, entzunik eta entzunik, azkenean Baigorrin ere erraten dut berdin. Badira okerragoak ere: jingo da. Bai, batzuk erraten dute jingo da. Hor jinen dudarik gabe behar da erran. Nahiz Santa Grazin, erraten duten jinengo, kar-kar-kar. Baina bon, behar da ikusi hizkuntza bat aldakorra dela, eta egunero aldatzen dela. Eta hain zuzen hizkuntza batek erakusten du bere bizia horrekin, aldatuz. Aldatzea kostatzen ari dena geologia, geografia... «g» hori da. Jendeak berean segitzen du. Oroit naiz nik proposatu nuela dudarik gabe behar zela g hori beti atxiki, eta Euskaltzaindiak onartu zuela. Iparraldekoek erraten dute seolosia, eta Hegoaldekoek jeolojia, eta geologia erraten baldin bada, batasuna egiten duzu. Biologia, geologia, geografia... nik beti hala erraten dut zeren eta alde batetik «s» eta bestetik «j», dios, horiek dira frantseskeriak eta espainolkeriak! Beraz, gauden gu gurean, eta ez da hain latz edo hain neke «g» erratea. Eta hori da bakarrik duguna, ez dut uste besterik baden. Gero, yaun eta jaun eta horiek... Hori Gipuzkoatik sartua da. Barkatu baina Gipuzkoak du errua, zeren eta ikusten duzularik nola mintzo ginen gu Baigorrin Baztandik jinikako jende batzuekin, Koakin erraten genuen Joakinen ordez, Koxe, Kexus, Kuxto... Koakin mandozaina zen, Kuxto eskolakoa... Eta kikera hitza? Jikaratik heldu da. Baina Nafarroan ez dute onartu, arrotz izana da haientzat jota hori, eta orduan jotaren ordez «k» ezarri dute, aldiz Gipuzkoan ez. Eta nik uste hori ez dela Euskaltzaindiaren lana, Euskal Telebistarena eta euskal irratiena da, ahoz ari baitira horiek. Behar lukete yaun erran eta ez jaun. Nolako euskara atzematen duzu euskal irrati eta telebistetan? Denetarik bada. Nik erraten dudalarik ez dela hain gaizki euskara hori, eta beste batzuk erraten dute «zer euskara kaxkarra erabiltzen duten». Eta frantsesa? Zer frantses mota ematen dute telebistan edo irratietan? Errazu, entzuten duzularik, «la maison dans lequel je vis», dios, feminino eta maskulino horretan tronpatzen dira! Beraz, kritikatzen delarik, kasu, behar da ikusi besteek ere zer egiten duten, eta hemen batzuk beharbada gaizki ari dira, gehienak ez dut uste. Adinekoei usu entzuten zaie «Euskal Telebista ez baitut ulertzen»... Euskal Telebistan eta euskal irratietan lasterregi mintzo dira. Euskaltzainburu nintzelarik Iurretako estudioetan izan nintzen diploma batzuk eskaintzen, eta zera erran nien: «Pentsa ezazue entzuleak badituzuela, eta entzule horiek behar dutela ez bakarrik entzun, baina behar dutela aditu. Eta horretarako pedagogian bezala, behar dela emeki ari izan, goxoki, eta ez tarrapataka». Uste dut debaldetan ari izan naizela. Azken aldiko gogoeta da euskara jatorra, zuzena, eta egokia bereiztea, eta egokia bultzatzea. Zuretzat zein da euskara egokia? Nik ezagutu dut euskaltzain bat, beti xumeki ari izana dena, Hiriart-Urruti, iloba. Ideia sakonak hitz arruntekin ematen zituen. Eta ez beste batzuk bezala, filosofiako hitz hertsi batzuk enplegatuz, gehienetan mailegatuak. Ideia arinak hiztegi pisu batekin emanak. Beraz, behar dira hitzak behar den bezala hautatu, beren erran nahian. Hori da ene ustez egokia. Baina hori ez da Euskaltzaindiaren lana, idazleen lana da, kazetariena... Euskara batua utzi eta jin gaitezen Lapurdi, Nafarroa Beherea eta Zuberora. Gaztea zinelarik, euskara zen jaun eta jabe, bi belaunalditan ia desagertzeraino jautsi da. Zer gertatu da? Nik uste dut lehenik eskola izan dela. Eskola frantsesa zen, eta ez zen onartzen euskara. Beraz hor frantses gobernuak bere jokoa egin du. Gero irratia, euskal irratirik ez baitugu ukana hemen 1980a arte. Gero jin da telebista, eta horiek guziak frantsesez ziren. Beraz, frantsesa sartu da, ez bakarrik kanpoan, baina etxe barne guzietan, sukaldeetan, eta hor zer gertatu da? Lehen, jaten zelarik, jendea mintzo zen, euskaraz mintzo zen, aldiz, telebista hor izan delarik denak jaten eta mutu. Entzuten, ikusten, baina mutu. Beraz beherakada ikaragarria ukan dugu hemen. Baina denbora berean jende batzutan bederen agertu da kezka handi bat, eta Ikastolak sortu dira, Baionako kultur asteak egin dira, UEU... beste argi bat piztu da. Euskara ez zen gehiago laborarien mintzaira, euskara jalgi zen beste leku batzuetara, sartu zen irakaskuntzan, lehen mailan, bigarren mailan eta unibertsitatean. Eta ene ustez hori da iraultza. Eta erraten didatelarik eni, ni oso baikorra naizela, bai egia da, baikorra naiz, pisatzen baitut zer den beherakada, eta zer den sortzen ari dena. Eta nik uste dut bizi garela orain memento eder batean, eta hemendik hamar urteren buruan ikusiko dugu, beharbada nik ez, 92 urte ukanen baititut, baina nik pentsatzen dut gauzak aldatuko direla. Ez dut sobera baikor izan nahi, baina hala naiz.  ***laburtua    