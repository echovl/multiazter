Docutec Telefonozko lehiaketa eta sariketen ezkutuko alderdia Telefono mugikorren bitartez iragartzen diren oparietako asko, datu-baseak atzemateko sustapen-estrategiak baizik ez dira. Mezua jaso berri duzu: telefonia mugikorreko operadoreak txartela eta politono deskarga oparituko dizu. Hona hemen enpresa batzuek jaurtitzen dituzten milaka opari automatiko horietako bat, beren datu-baseak galkatzeko. Beste enpresa batzuek, berriz, telebistako sariketen bitartez zenbaki laburrak emanik, ikuslea animatzen dute sms igorri edo dei bat egin dezan. Helburua, ordea, berbera da: kontaktuak erdiestea, gero horiek beste enpresa zenbaiti saltzeko. Horrelako opari, eskaintza, sariketa eta gainerakoak, datu-baseak atzeman, bezeroak leial bihurtu eta produktuak sustatzeko salmenta-sustapen edo marketinezko jardueratzat hartzen dira. Atal honetako legeria bakandua bada ere, Kontsumitzailearen defentsarako Legearen testu bateratuak xedatua duenez, produktu eta zerbitzuei buruzko informazioak argi eta ulergarri izateaz gainera, egiazkoa, eraginkorra eta nahikoa izan behar du. Txikizkako Merkataritza Ordenatzeko Legeak, berriz, lehiaketa, zozketa eta opariei aplika dakizkiekeen iraupen eta arau bereziak zehazten ditu. Eta arau horrek, eginiko eskaintzaren arabera espero daitekeen opari edo saria egiaz kontsumitzaileak jasotzen ez duenean, eskaintza iruzurrezkotzat jotzen du. Betebeharrekoak Eskaintzak benetakoa izan behar du. Kontsumitzaileari informazio argi, oso eta egiazkoa eman behar zaionez, eskaintzen ari zaiona benetan zer den jakiteko eskubidea du. Horretarako, hainbat datu eman behar zaizkio, hala nola sustapenaren iraupena, hasera eta amaiera datak, horren ardura duen enpresaren izaera, oparia edo bere balio ekonomikoa zehatz-mehatz zertan den eta hori erdiesteko egin beharreko urratsak, entregatzeko epea eta saridunari zuzenki dagozkion gastuak. Irabazitako sariak zein epetan entregatu behar dituzte enpresek? Legeak dioenez, promoziozko sari edo pizgarri gisako ondasun edota zerbitzuak erostunei autonomia erkidegoek zehaztutako epean entregatu beharko zaizkienez, erkidego batetik bestera aldatuko da epe hori baina, gehienez ere, hiru hilabetekoa izango da, erostunak eskatu zaizkion baldintzak bete dituen unetik hasita. "Izakin edo stocka amaitu arteko" eskaintza edo opariak direnean...? Honelako edota hauen antzeko klausulek kontsumitzaileei eskaini zaizkien baldintza eta bermeak exijitzea galarazten diete eta, horrela, saltzailearen ardura mugatzen dute eroslearen kaltean. Praktika hori, ordea, Kontsumitzaileen Legearen testu bateratuan jasotako oreka justua eta fede onaren printzipioen kontra doa: eskainitako sari edo oparia agortutakoan, balio bereko edo handiagoko beste bat, edo bale bat, eman beharko litzateke. Praktikan enpresek horrelakorik eskaintzen ez dutenez, eskatu egin beharko lirateke eta, beharrezkoa izanez gero, Erreklamazio Orria exijitu. Telebistako lehiaketen eta 905 lineen aurkako kexa asko bideratzen ari dira. Nondik nora bideratzen dira horiek? Sariketetan 905 lineak behar bezala ez erabiltzeak kalteak eragin ditu eta  pertsona eta elkarte askok salaketak jarri dituzte, Administrazioari bertan esku har dezan eta tarifikazio gehigarriko zenbakitzat sailka ditzan eskatuz. Zerbitzu horri buruzko erreklamazioaren lehen pausoa, telefoniako operadorearen aurrean egin behar da; hurrengoa, doako baina borondatezko zerbitzua den Kontsumo Arbitraian kexa azalduz eta, ondoren, Estatuko Telekomunikazioetako Idazkaritzara jo. Tarifikazio gehigarriko zenbaki gisa 800- aurrizkiak arautu zirenean, erabiltzaileei informazioa eta deiak mugatzeko aukera emateko obligazioa xedatu zen. Horrela, irrati eta telebistako sariketa asko 905 lineara igaro ziren, nahiz eta hauek, berez, bestelako helburuak dituzten lineak diren (inkestak eta zundaketak egitea, adibidez). Sarketa horietan 905 lineak behar ez bezala baliatzen ari direla erabiltzaile eta elkarte askok salatuta, Administrazioari bertan esku har dezan eta tarifikazio gehigarriko zenbakitzat, bermeak barne, sailka ditzan eskatu izan diote. Zein da iruzurra? Sariketa batean parte hartzeko asmoz, erabiltzaileak 905 linea batera deitzen duenean, bertan jokatu ahal izateko hamar laguneko zerrendan sartu behar dela jakinarazten zaio. Baina hamar horietako bat ez bada, berriro deitu beharko du; erabiltzaileak, eskuarki, atzera deitzen du. Horrela, deitu eta erantzuten zaion bakoitzean 0,95 euro ordaindu beharko du; horietatik 0,80 zerbitzuaren enpresa arduradunarentzat izango dira, 0,12 telefono konpainiarentzat eta 0,03 Ogasunak jasoko du, BEZ gisa. 905 lineak, ordea, ez daude horrelako sariketak egiteko berariaz diseinatuak. Tarifikazio gehigarriko zenbakiak bai, ordea. Zerbitzu horrek segundo batzuetan eta erabat dohainik, zenbakiaren jabeari buruzko informazioa, deiaren kostua eta linea hori adin txikikoek baliatzea debekatua dagoela jakinarazi behar du. Erabiltzaileak telefono konpainiari bere telefonoan aurrizki hori blokea dezan exijitu ahal izango dio, ez berak, ez bere inguruko inork deitu ahal izan ez dezan; 905 lineak, berriz, ezin dira blokeatu. Telefono mugikorrera sustapen-mezuak bidaltzea legezko praktika da? Enpresek partikularren telefono mugikorretara publizitatezko mezurik igortzeko inongo eskubiderik ez dute, kontsumitzaileak onespena eman  edo enpresako bezero denean izan ezik. Halaz ere, erabiltzaileak baja eman nahi izatera, enpresak prozedura erraz eta doakoa eskaini behar du.  Kontuan izateko aholkuak ¿ Saria irabazi duzula jakinarazten badizute, ez igorri dirurik, ezta banka-kontuen gaineko informaziorik ere. ¿ Ez egin hausnartu gabeko erosketarik, opari edota lehiaketek eraginda. Horrela (eta urrutitik, Internet edo posta bidez) erosten baduzu ere, damutuz gero atzera egiteko zazpi eguneko epea duzu. ¿ Zozketa eta sariketetan erdietsitako sariei zergak aplikatzen zaizkie, ondare-irabazitzat deklaratzen baitira. ¿ Ahal dela, ez parte hartu 905 zenbakien bidezko sariketetan. Inoiz parte hartu baduzu eta faktura neurriz kanpokoa bada, egiozu erreklamazioa telefono operadoreari. Dirua itzul diezazuten eskatu eta jo estatuko Telekomunikazioetako Idazkaritzara edota Kontsumo-Arbitraiara. ¿ Publizitaterik jaso nahi ez baduzu, eska ezazu zure izena Marketing Zuzeneko Enpresen Elkarte Espainiarrak kudeatzen dituen Robinson zerrendetan sar dezatela. Duela hamar urte hasi zen martxan zerbitzu hori eta dagoeneko 39.000 erabiltzaile apuntatu dira bertan; zerrendetan sartzeko aski da formulario soil bat betetzea (http://www.fecemd.org/).