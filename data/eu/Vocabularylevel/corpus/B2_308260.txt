Docutec Linfoma baten kronika TESTU ZATIA 1. Ostegunean, hilak 12, Jesus Ojanguren agertu zen, zazpigarren solairuan egokitu zitzaidan medikua. Galdera asko egin eta ni ondo miatu ostean, esan zidan: "Hasiera-hasieratik, garbi hitz egingo dugu. Zuk linfoma bat duzu. Eta linfoma da minbizi mota bat, linfa-sisteman eragiten duena, gorputzaren defentsa-sisteman" 2. Datorren astelehenean hasiko naiz kimioterapia hartzen. Aste osoa igaroko dut ospitalean. Ondoren, hiru bat aste egingo ditut etxean. Eta horrela beste hiru bat aldiz. Tratamendua amaitzeko egingo didate autotransplante bat, nire hezur-muinarena. 3. Astelehenean bertan jarri ninduten kimioterapian. Gela berezi batean sartu ninduten, ni bakarrik aire girotu sistema berezi batekin, infekziorik-eta ez hartzeko. Kimioa bera egunean bi aldiz sartzen zidaten: goizeko ordu batean eta arratsaldeko bostetan, hiru sendagai erabilita: vincristina, ziklofosfamida eta adriamizina. 4. Urriaren 8an, hamabost egun kimioterapia hartzen hasi eta gero, konketa ilez josita ikusi nuen, burua sikatu ostean. Ondoren, ile-sorta bat hartu ezker lokian eta tira egin nuen, suabe: ile guztiak esku artean geratu zitzaizkidan. Argi zegoen ilea erortzen hasi zela, kimioaren eraginez. 5. Joan den asteko astelehenean esan zidan medikuak: "Joxe, orain arte ez genekien zein linfoma mota zenuen, Manttle linfoma ala linfoma folikularra. Guk uste genuen lehenengoa izango zenuela, eta horren arabera hasi ginen tratamenduarekin, behin betiko emaitzak iritsi bitartean, berak eskatzen baitu tratamendurik gogorrena. Baina azkenean iritsi da diagnostiko zehatza eta honek dio linfoma folikularra duzula. Horrek esan nahi du, printzipioz, tratamendu bigunagoa behar izango duzula. Beraz, zorioneko zaude". 6. Bigarren ziklo hau bigunagoa izan da: egun gutxiago alde batetik, eta sendagaiak ere eramangarriagoak. Aldatu egin dizkidate sendagaiak: orain ematen didate Fludaravina (hauxe izango da botikarik inportantearena hemendik aurrera) eta Mitoxantroni, anil koloreko sendagaia. Askoz ere suero eta likido gutxiago sartzen didate, sendagai hauek ez direlako hain toxikoak. Beraz, ez dut likidorik atxiki eta hankak ez zaizkit hazi, aurrekoan bezala. Kimioarekin batera, hainbat sendagai ematen dizkidate, saihesteko hark eragiten dituen hainbat ondorio txar: botagura, zorabioak, kalentura, etab. Egia esan, oraindik ezin naiz kexatu, ez dut-eta batere ondorio txarrik sentitu, ahulezia orokorra izan ezik. Lehen bi egunetan ospitaleratu egin ninduten kimioa emateko, baina hirugarrena etxetik egin nuen. 7. Atzerapenak atzerapen, abenduaren 18an hasi nintzen hirugarren zikloa hartzen, baina oraingo honetan ospitaleratu barik. Egunero etxera itzultzen nintzen, kimioa hartu eta gero. Goizeko hamaiketan hasi eta arratsaldeko hirurak arte han egoten nintzen, makinari lotuta. Aurreko zikloetan ez bezala, hirugarren honetan larrigura apur bat sentitu dut kimioa hartzen ari nintzen egunetan. Osagileak esan zidan normala izango dela, aurretik bi ziklo igaro ditudalako. Ez da ezer gogorrik izan, baina bai diferentea. Azken zikloetan nabarmenago igarri ditut beheraldiak, kimioa hartu ondorengo erorialdiak. 8. Ekainaren hasieran jakin izan genuen azken analisiaren emaitza: ez da linfozitoen arrastorik ikusten nire hezur-muinean. Medikuak esan zigun nire gorputzak oso ondo erantzun diola tratamenduari. Hala ere, komeni da egindako lana sendotzea, berriro gaixo ez nadin. Eta horretarako, transplante berezi bat egingo didate, azken orduan aipatu dutena. 9. Urtarrilean zehar poliki-poliki kentzen joan ginen ziklosporina, botika immunosupresore bat, orain artean babestu nauena erretxazotik. Kendu ahala, ordea, berriro agertu ziren erretxazoaren seinaleak, lehen baino gogorrago: zauriak ahoan, azkura bizia, ekzema gogorra enborrean eta buruan... Tratamendu berri honetan kortikoideak dira nagusi, batere ziklosporinarik gabe. Hau, proba moduan ezarri zidaten medikuek, astebeterako, ikusteko nola erantzuten nuen. Izan ere, gaizki hartuz gero, seguruenik berriro hasi beharko nintzateke ziklosporina hartzen. Baina aste horretan gauzak ondo joan ziren. Ahoko zauriak osatu egin zaizkit ia erabat, ondo jan dezaket, beraz, eta azaleko kontuak ere polito samar doaz, ez behintzat lehen baino okerrago. Eta azkurarik, batere ez, pilulei esker. Ospitalera joan nintzenean nire odola zen A +. Sei hilabete geroago, berriz, izango da O -, hori baita gaur egun nire arreba Fatimaren odol mota. Odolari dagokionez, horixe izango da transplantearen ondoriorik deigarriena. 10. Martxoaren 8an Valdecillan izan ginen azkenengoz, eta luze eta zabal hitz egin genuen hango medikuarekin. Orduan esan zigun linfoma folikularra —alegia, nik daukadan minbizi mota— sendaezina izan dela orain arte. "Kontua da zuri tratamendu berria jarri dizugula (tratamendu monoklonala eta mini-alotransplantea), baina hori orain bi urte egiten hasi ginenez, oraindik ez dakigu zer motatako emaitzak emango dituen, datu nahikorik ez daukagulako". Aurretik banekien nirea gaixotasun alua zela, mutatzeko ahalmen handia duelako, baina inork ez zidan esan sendaezina zenik. 11. Ondo bidean, ekainaren bukaera aldean jasoko dut Gizarte Segurantzaren erabakia, berriz lanean has nadin. Eta hori horrela bada, 22 hilabete izango dira minbizia aurkitu zidatenetik, 2002ko irailaren 11n.