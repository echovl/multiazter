Docutec Autonomoak: autonomia handia, prestazio eskasak Bajaren kontua eta erretretarena behargin arrunten egoerara parekatzea gustatuko litzaieke autonomo askori. Eñaut Mitxelena, Ana Unanue /   Lana zoriona dela diotenak asko badira ere, buruhauste iturri oparoa dela uste dutenak askoz gehiago dira normalean. Izan ere, lana izateak edo ez izateak gaur egun duen garrantziaz gain, lan baldintzek ere berebiziko garrantzia dute. Hain zuzen, langile eta beharginek jasaten dituzten lan baldintzek egoera ezberdin anitz sortarazten dituzte, teorian denoi dagokigun ongizate egoeran alde handiak eraginez. Horren adibide dira, besteak beste, Langile Autonomoen Erregimen Bereziaren barne lan egiten dutenak. Autonomoak, alegia. Soldatapeko arrunten aldean, autonomoen erregimenaren menpe dihardutenek egoera arras ezberdina bizi dute, bai lan baldintzen izaeragatik, bai Gizarte Segurantzatik jasotzen dituzten prestazioengatik ere. Behargin arruntekin konparatuta, ezberdinak dira. Eta, autonomoen artean ere, badira desberdintasunak, lan motaren arabera araudi baten edo bestearen menpe baitaude. Esaterako, autonomoa izanda ere, ez da gauza bera nekazaria izatea edota beste sektore bateko langilea izatea. Halere, denak ere bat etortzen dira erregimen berezi honen diagnosia egiterakoan: baditu bere alde onak, baina txarrak, askoz gehiago dira.   "Autonomoa izateak baino gehiago baldintzatzen du autonomoaren lan motak" David Arizkuren, 29 urte, Errenteria-Oreretakoa. Egunkari saltzaile eta banatzailea, 1996tik da autonomo.   Zortzi urte daramatza Davidek egunkariak saltzen. Hasiera batean saltzaile gisa soilik, iazko urtarriletik aurrera, ordea, banatzaile ere bada. Goizero-goizero, 5etatik 11:30ak arte, kiosko, liburu-denda, okindegi eta antzeko dendetara zabaltzen ditu hainbat egunkari Errenterian. "Autonomo egin aurretik ere, noizean behin egiten nuen lan egunkariak saltzen. Ondoren, paperik gabe egonda isunen bat jasotzeko aukera handiak nituela ikusi nuenean, autonomo egin nintzen. Gainera, ziurtasun handiagoa eduki nahi nuen: Gizarte Segurantza ordaindu, laneko bajetarako babesa izan...". Bera da bere nagusi, "onerako eta txarrerako: inor ez duzu zure gainetik, baina erantzukizuna handiagoa da". Langile eta nagusi aldi berean, "baina gatazka sindikalik gabe!". Eguneroko jardunean murgildua ibiltzen da David, "negozioari arreta guztia eskainiz". Izapideak-eta gestoria baten bidez burutzen ditu, eta horrek burokraziaren buruhausteak gutxitzen dizkio neurri batean, negozioan zentratzeko denbora gehiago eskainiz. "Egia esan, lanean zabiltzanean, ez duzu zeure lan baldintzen egokitasunari buruz pentsatzen. Egoera jakinetan ikusten duzu zeure lan baldintzen egoera: 2001ean, adibidez, ebakuntza txiki bat egin behar izan zidaten, eta hilabete osoan egon nintzen bajan. Bada, bi aste igaro arte ezin izan nuen ezer kobratu", argitu digu Davidek, bajaren kontua autonomoen kezka nagusietakoa dela gogoraraziz. Hala, gutxi izan arren, bere alde onak ere ikusten dizkio bere egoerari: "zure kontura ibil zaitezke, burujabe zara. Gainera, autonomoen erregimenak badu malgutasun puntu bat". Autonomoak, Ogasuna eta ekonomiaren alde iluna uztartzen dituen malgutasuna. "Nire ustez badago harreman hori, egoerak ahalbidetzen duelako. Hala ere, ez nau harritzen jendeak hori egiteak, baja, aparteko ordainsari eta gainontzekoekin bizi dutena ikusita". Horixe du arantza nagusiena Davidek: "bajaren kontua eta erretretarena, behargin arrunten egoerara parekatzea gustatuko litzaidake, baldintza berberak izan ditzagun. Orain ulertzen dut zergatik ikusten dudan hainbeste jende gorputz atalen bat igeltsatuta edo erdi gaixo dagoela lanean!".   "Gizarte Segurantzari dagokienez, babes gutxiagorekin sentitzen gara" Aran Aldai, 30 urte, aiarra. Arreta Aia OE enpresako kide da, beste hiru lankiderekin batera. Laurak ere autonomoak dira.   Ingurumen hezkuntzan jarduten du Arreta Aia OE enpresak 1998tik, Pagoeta Parkean hainbat zerbitzu eskainiz, hala nola, gidaritza lanak, informazio guneak, edota Agorregiko errota eta burdinolaren kudeaketa lanak. "1994tik gabiltza lanean hemen, hasieran, kultur elkarte moduan, eta 1998tik aurrera, Ondasun Elkarte gisara". Lau kidek osatu zuten enpresa. Hainbat erakunderen aholkularitza eta laguntza jaso zuten, baina "hasiera batean, pixka bat txikia eta galduta sentitzen zara burokraziaren aurrean, baita gaur egun ere. Azken batean, ez dituzu egitura horretako zoko guztiak ezagutzen, eta bidea egiteko zailtasunak agertzen dira: ez dakizu oso ongi zein eskubide duzun, eta antzekoak", dio Aranek, urte hauetan formazioa lortu eta sendotzeko hainbat ikastaro egin dituztela gogorarazten digun heinean. Laurak autonomoak izaki, lan antolaketa beraien esku dago, eta erantzukizun berberak dituzte laurek ere. Aranen ustez, "hitzak berak esaten duen moduan, autonomia pixka bat ematen digu autonomo izateak. Egitasmo berriak prestatzeko, proiektatzeko,... gure gogoko proiektuak landu ahal izateko askatasun pittin bat ematen dizu zeure erabakietan. Norbera da bere buruaren erantzule, eta, gainera, erantzukizun hori taldean konpartitzen da. Lankidetza hori jorratzea oso-oso aberatsa iruditzen zait". Beharko, izan ere, autonomoen egoerak ez du erraztasun askorik eskaintzen. Autonomoen artean ohikoa denez, Gizarte Segurantzaren prestazio eskasek sortzen dizkie kexa eta kezkak. Aranek nabarmendu digunez, "ez dugu ezagutzen ez aparteko ordainsaririk, ez opor ordaindurik,...Hortaz, babes gutxiagorekin gaudela sentitzen dugu". Bajen kasua da zailtasunik nabarmenena: "gaixotuz gero edo ezbeharren bat izanez gero, salduta gelditzen zara. Oinarrizko kotizazioa baxua baldin badaukazu —eta, hala ere, nahikoa ordaintzen dugula iruditzen zaigu—, ez duzu prestazio egokirik, kobratzen dena miseria bat delako. Miseria latza". Lehen egunetan ez duzu ezer jasotzen, eta hurrengo egunetan, gutxi. Horrelako egoeretan, "talde mailako antolakuntza on eta borondatezkoa" ezinbestekoa dute, bestela ezinezkoa izango lukete eta baja %100ean ordezkatu:"Egoera horretan egon izan gara, eta taldearentzat pisutsua da".