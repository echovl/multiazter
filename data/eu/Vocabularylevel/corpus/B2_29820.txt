Docutec Ofizioak HARKAITZ CANO / Japoniako Masako oinordekoa estresak jota omen dago. Printzesa izatea latza da nonbait. Gaizki ohituak gu, petralkeriak idazteari lan gogorra irizten diogunak. Ofizio bakoitzak berea dauka, bistan da.Ogibidea galdetu zioten Joan Brossari karneta berritzera joan zen batean. Poeta zela esan eta ez zioten ongi entzun. «Poeta!» aldarrikatu zuen, ozen. Idazkariak ulertu zuen azkenean: «Paleta? Nekazaria jarriko dugu, orduan». Garai batean eskulan esaten zitzaien haietatik (gurea ez da hainbestera iristen: hatz-lana da, gehienez), batek erakarri izan nau betidanik: kristal garbitzailearenak. Iruditzen zait perfekzioa erdiestea posible den ogibide bakarra dela hori: xaboiez eta urez igurtzi ondoren plastikozko labanaz erakusleihoa errepasatzen duenak garden-garden utz dezake kristala. Eta, gainera, poemako kristal garbitzaileak bezala, leihoari lurruna trapuaz pasatzen dionak, bestaldean negarrez ari denari malkoak xukatzen dizkiola ere irudika lezake. Ez daukat estatistikarik eskura. Baina lepoa egingo nuke askoz ere ultzera kasu gutxiago daudela kristal-garbitzaileen artean, beste edozein ogibidetan baino.