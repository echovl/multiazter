Docutec Insomnioa Ze txarra den! Loak ez-ikusiarena egiten du zure aurrean. Existituko ez bazina bezala. Begiak itxita, baina ikusmena martxan. Mamuak bistara. Gaueko izpiritu nazkanteak burura. Eta zorabioa. Alde batera eta bestera. Bestera eta batera. Ezin loak hartu. Lorik ezin egin. Ohea handi egiten zaizu. Erraldoi. Logelako hormak gainera erortzen hasten dira, poliki-poliki. Eta elizdorreko kanpai hotsa. Ordu bata. Ordu biak. Laurak. Inpotentziaren hotsa. Nahi eta ezina. Kaleko isiltasunak orro egiten dizu belarrian. Eta zuk mundua esnatu nahi duzu. Baina oinak izaretara iltzatuak dituzu eta eskumuturrak gurutzatuak. Aldamenean lo dagoena begiratzen duzu. Ez duzu bera esnatzerik nahi. Baina amorrua ematen dizu hain goxo ikusteak. Eta arratsaldeko azken orduan hartutako ebakia madarikatzen duzu. Afalostean esnetan busti dituzun dozena erdi gailetak. Halako batean laneko konturen batek erasotzen zaitu. Eta akabo. Ez dago ihes egiterik. Loa zuri begira dago ohe aurrean eserita. Barre egiten du. Eta zuk isiltzeko esaten diozu, aldamenean dagoena esnatuko duela. Eta zure barrura sartzeko eskatzen diozu. Erregutu egiten diozu. Deabrua balitz, arima salduko zeniokeela. Loak zure gorputz osoa bereganatzea nahi duzu. Baina berak desafiozko begiradak botatzen dizkizu. Gaueko ordu txikietan agintzen duena bera dela esanaz. Eta, ohartzen zarenerako, kanpaiek bostak nola jo duten entzun ostean, iratzargailuak bortxatzen du isiltasuna. Begiak zabaltzen dituzu. Zazpi eta erdiak dira. Esnatzeko ordua. Egunerokotasuna indartsu sartu da. Altxatzeko oihukatu dizu. Ordurako, loak alde egin du. Zure barruan sartu denerako atera beharra zeukan-eta.