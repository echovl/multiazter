Docutec Borroka biologikoa, bide berrien garapena nekazaritzan Lurra lantzeko lehenengo pausua haziak landatu eta lurrak goldez iraultzea izaten zen garai batean. Otsailean, berriz, simaurra eta gorotza zabalduz ongarritzen zituzten lurrak. Udaberria zen lurra jorratzeko garaia, aitzurrez egiten zena, eta udan jasotzen zituzten urteko lehenengo fruituak. Gauzak, ordea, asko aldatu dira eta gaur egun gure baserri eta nekazaritza eremuetan urte osoan jasotzen dute fruitua. Negutegiek aukera berriak eskaintzen dizkiete nekazariei eta lurra lantzeko teknikak gero eta garatuagoak dira. Landareen gaitzei nola eginaurre Gaixotasunei eta arazoei aurre egiteko teknikak asko garatu badira ere, landareek oraindik ere gaitz ugari jasaten dituzte eta nekazariei buruhauste ugari eragiten dizkiete. Landare-osasunerako tratamenduak erabiltzen dituzte parasitoen aurka eta herbizidak, berriz, gaixotasun horiei aurre egiteko. Horiexek dira gaur egun hartzen diren neurririk arruntenak. Hori bai, herbiziden erabilera neurrigabea oso kaltegarria izan daiteke gizaki eta animalien osasunerako. Horrexegatik, agronomo askok borroka integratuaren aldeko apustua egin dute aspaldian, eta jorratu dira beste bide batzuk ere. Besteak beste, borroka biologikoarena, hau da, landare-izurriei etsai naturalak erabiliz aurka egitearena. Borroka biologikoaren gainean berba egiteko Arrasateko merkatura hurbildu gara. Asteazken eta ostiraletan etortzen dira plazara baserritarrak eta euren saltokietan baserriko produktu freskoak jartzen dituzte. Tomas Larrañagak Antzuolan du baserria eta bertan ditu nekazaritzarako lurrik emankorrenak. Negutegiak ditu Lapatza baserri aurrean, eta hamaika sari irabazitakoa da eskualdeko lehiaketetan. 1991 urteaz geroztik nekazaritza ekologikoa lantzen dihardu eta borroka biologikoaren aldeko apustua aspaldi egin zuela adierazi digu. "Borroka biologikoa asko garatu da azken urteotan. Aspaldi bi edo hiru aukera besterik ez genituen izurriei eta gaixotasunei aurre egiteko, esaterako, bacillus turigiensis bakterioa erabiltzen genuen harrak hiltzeko. Orain, ordea, beste onddo, bakterio eta intsektu batzuk erabiltzen ditugu prebentziorako". Besteak beste, gaur egun encarsia formosa bizkarroia erabiltzen da negutegietako euli zuriaren kontra, eta zorriei aurre egiteko beste animalia mota batzuk erabiltzen dituzte nekazaritza ekologikoan dihardutenek. Gero eta soluzio gehiago Tomas Larrañaga antzuolarrak adierazi digunez, borroka biologikoak gero eta aukera gehiago eskaintzen ditu, eta administrazioa ere gero eta interes handiagoa erakusten ari da aukera horren garapenean. "Agronomoen eta teknikoen laguntzaz, gure esperientziaz baliatuz eta nekazaritza ekologikoak eskaintzen dizkigun bitartekoekin, aurrerapausoak eman ditugu, eta gaur egungo soluzioek berme handiagoa eskaintzen digute". Egun, landareekin eginiko intsektizidak eta fungizidak eskura dituzte. "Adibide bat aipatzearren, kobrea eta karea nahastuta, bordeles salda izeneko fungizida famatua lortzen da, zenbait gaitzi aurre egiteko balio duena, batez ere lorategietako onddoei". Hala ere, Tomasek gogorarazi digun moduan, neurri horiek guztiak ez dira sendagarriak, prebentiboak baizik. Beste zenbait edabe eta bitamina-konplexu ere erabiltzen dituzte izurriei aurre egiteko, beti ere neurri naturaletan oinarritutakoak. Kontuak kontu, nekazaritza ekologikoa nabarmen areagotu da azken urteotan. Horren adibide da, gero eta ekoizle eta kontsumitzaile gehiago dituela. Eusko Jaurlaritzak ere plan estrategiko bat abiarazi du nekazaritza ekologikoa bultzatzeko. "Gustura gaude babesak gora egin duelako eta administrazioak serio hartu gaituelako. Nekazaritza arrunta lantzen duten askok ere ekologikorako apustua egin dute", gaineratu digu Tomas Larrañagak. Borroka integratua, erdibidean Izurriei aurre egiteko bide arrunta eta nekazaritzan gehien erabiltzen dena borroka integratua da, "erdibidean dagoena", gaineratu digu Iñaki Olabarriak, Bergarako Bolubarri baserrikoak. "Lurra zaintzen dugu gure bizimodua delako, baina aldi berean zenbait neurri sendagarri erabiltzen ditugu". Gaur egun, teknologia hidroponikoa ei da apustua, horrela azaldu digu Iñaki Olabarriak. "Konparaketa bat egiten badugu, sistema hidroponikoa ospitaleko sueroaren modukoa da. Sueroaren bidez, gaixoak momentuan lortzen ditu behar dituen osagaiak. Sistema hidroponikoan, landareak behar dituen osagai kimikoak sustraiaren ondo-ondoan jartzen dira, hezetasun-baldintza egokietan". Aukerak, beraz, badira nekazaritzan. Baserriko produktu freskoak, behintzat, asko estimatzen dira plaza eta merkatuetan.