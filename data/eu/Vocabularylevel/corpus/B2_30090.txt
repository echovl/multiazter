Docutec Asperdura eta ergelak Asperdurari buruzko ikerketa baten berri jaso dut, aspertuta zebilen norbaitek egindakoa, ziur naiz. Alan Caruba edo Caradura, ez dakit ziur ikerlearen izena, baina katxondo hutsa tipoa. Arazo larria omen da asperdura, depresiora eraman omen gaitzake XABIER SILVEIRA / Asperdurari buruzko ikerketa baten berri jaso dut, aspertuta zebilen norbaitek egindakoa, ziur naiz. Alan Caruba edo Caradura, ez dakit ziur ikerlearen izena, baina katxondo hutsa tipoa. Arazo larria omen da asperdura, depresiora eraman omen gaitzakeena edota suizidioraino ere, ikerle aspertuaren hitzetan. Garunari lanik ematen ez diogunean aspertzen omen gara eta horretarako irakurtzea, zinemara joatea... omen dira antidoto egokienak. Eta zinemara joan eta aspertzen dena, zer da, idiota? Asperdura, garai batean, ezer egin beharrik ez zeukaten jauntxoen «arazo» omen zen; gaur egun denak jauntxotu garenez, gosearen erruz eguna janari bila ematen dutenek soilik egiten diote ihes asperdurari. Galdera da: janaria aurkitzen dutenean zer egiten dute, jan edo aspertu? Beste galdera bat: aspertu al zarete inoiz kiloko txuleta jaten? Ni ez! Lanean? Ni bai! Erraten du ere, aspertzen den jendeak gehiegi jan edo delinkuentziara jotzen duela. Zenbat aspertu ote naiz ni bizi honetan? Yonki paleroak asperdurak sortutako gizaki burugabeak ote? Aurrera egiten du ikerketak eta arazo desberdinen ondoriotzat azaltzen digu asperdura ikerle aspergarriak; arazo bati aurre egin nahi eza eta asperdura nola lotzen ditu? Adibidez, aspertuta egoten al zarete hipoteka ordaintzeko dirurik ez eta agobio horren baitan? Ze barrena!!! «Garunari lanik ematen ez badiogu, aspertu egingo gara». Zer da garunari lana ematea? Eskolan gezur historikoez garuna erabat hondatzea edo lanean nazkatzeraino jardutea? Gogoan dut eskolatik bota nindutenean lana izan ezik edozer egiteko prest nengoela. Baina apenas egiten nuen astean zehar egurrezko exerleku batean exeri eta pasatzen zen jendeari so egoteaz gain gauza gehiago. Asteburua, jakina, gaupasetarako erreserbaturik izaten nuen, jendea ezagutzeko, eta exerleku hartan ikusi-ikasiak martxan jartzeko. Ixiltasunean norbera bere buruarekin hizketan egoteari asperdura deitzen diote jaio zirenetik garuna okupatuegi izan dutenek. Umetatik eskolara joatera behartzen gaituzte ez dezagun gure kabuz pentsatzeko denborarik izan, eskolatik atera eta zortzi orduz egunero lan egitera behartzen gaituzte, ezkondu, seme-alabak izan... nor da gai bere kabuz pentsatzeko, norbera pertsona bat ez, baizik lau edo bost dela ohartzen denean? Ez ote da bizimodu honek kartzelarekin duen parekotasun erraldoiak depresio zein arazoak izatera garamatzana? Aspertzea ere gaixotasuntzat jotzen duen jendea ez ote da, hain justu, kartzelak betetzeko jaio zena? Leopoldo Maria Panerok, gaztelaniazko poeta bizidun handienetako batek, Arrasateko eroetxean idatzitako liburuxka batean, ezagutzen zituen eromen mota desberdinak aipatzen ditu. Lehenengoa eta arriskutsuena, psikiatria; horiek bai aspertzen direla.