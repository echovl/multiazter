Docutec Kartak mahaiaren gainean daude A ereduko ikasle bat bera ere ez da gai izan ingelesezko First mailako azterketa gainditzeko, hau da, «erraztasunez eta arazorik gabe» euskaraz egiteko. B ereduko ikasleen herenak menperatzen du euskara, eta D ereduko ikasleen %32k ez dute gainditu. ASIER ITURRIAGAETXEBARRIA / Arabako, Bizkaiko eta Gipuzkoako 16 urteko ikasleei daukaten euskararen ezagutza maila neurtzeko egindako probak agerian utzi du askok eta askok aspalditik sumatzen eta salatzen dutena: hizkuntz ereduen politikaren porrota. Euskadiko Autonomia Erkidegoko (EAE) 1982ko Euskararen Legeak argi eta garbi dio derrigorrezko ikasketak bukatzerakoan, bi hizkuntza ofizialak erabiltzeko gai izan behar dutela neska-mutikoek. Lege horretatik abiatuta, ereduen politika arautzeko dekretua argitaratu zuen Eusko Jaurlaritzak, hezkuntza sistema A, B eta D «eredu elebidunetan» sailkatuz. Bada, 23 urte igaro dira, eta azkenean norbait ausartu da A eta B ereduek elebidunetik gutxi daukatela datuekin egiaztatzera. A ereduko ikasle bat bera ere ez da gai izan ingelesezko First mailako azterketa gainditzeko. Hau da, A ereduko ikasle bat bera ere ez da gai «erraztasunez eta arazorik gabe» euskaraz egiten ari den elkarrizketa batean parte hartzeko; jatorrizko hiztunekin «tentsiorik sortu gabe» hitz egiteko ez da kapaz. A ereduko ikasleen euskararekiko ezgaitasunaren berri izatean gutxi harrituko ziren, baina batek baino gehiagok ustekabea hartuko zuen B eta D eredukoen emaitzak jakitean. Izan ere, B ereduarekin haurrak euskaldun daitezkeela makina bat aldiz errepikatu digute zenbaitzuek. Eta probak agerian utzi du B ereduko ikasleen herenek bakarrik menperatzen dutela euskara. Hori gutxi balitz bezala, D ereduko ikasleen %32 ez dira gai izan erdi mailako euskara azterketa gainditzeko. Zenbakiak esku artean izanda, zenbat ote dira derrigorrezko ikasketak amaitzean euskara menperatu gabe ateratzen diren neska-mutikoak? Probaren emaitzak baikor izateko modukoak ez badira ere, bada etorkizunari itxaropen puntu batekin begiratzeko arrazoia: badirudi Eusko Jaurlaritzako Hezkuntza Saileko arduradunek arazo larri honi heltzeko borondatea daukatela orain. Kartak mahaiaren gainean daude, beraz, eta ez du balio beste aldera begiratzeak. Azterketaren emaitzak zeintzuk izan diren ikusita, orain arte bezala adabakiak jartzeak ez du balio; sakon-sakoneko aldaketak egin beharra dago. Beraz, hurrengo agintaldirako hezkuntza politikaren ardatz nagusietako baten oinarria jarrita dago. Orain, mahai batean hezkuntza arloko eragile guztiak aurrez aurre jartzea, erabakiak hitzartzea eta lanean jartzea baino ez da falta.