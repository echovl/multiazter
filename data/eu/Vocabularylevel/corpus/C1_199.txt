Docutec Nanoteknologiaren arazoak Mota guztietako onurak agintzen ditu nanoteknologiak; osasun arlorako aplikazio berri edo eraginkorragoak eta ingurumen eta bestelako hainbat arazorentzat konponbidea, besteak beste. Hala eta guztiz ere, jendeak ez daki zer den hori, oraindik. Mota guztietako onurak agintzen ditu nanoteknologiak; osasun arlorako aplikazio berri edo eraginkorragoak eta ingurumen eta bestelako hainbat arazorentzat konponbidea, besteak beste. Hala eta guztiz ere, jendeak ez daki zer den hori, oraindik. Materia atomo eta molekula mailan manipulatzeko teknika multzoa da nanoteknologia. Nanoa neurri bat da, ez objektu bat. Bioteknologiak ez bezala «bio» hitzak bizia manipulatzen dela adierazten du, nanoteknologiak eskala bat bakarrik adierazten du. Nanometroa milimetroaren milioirena da. Teknologia horren aukera ulertzeko, derrigorrezkoa da jakitea materiaren ezaugarri fisiko eta kimikoak aldatu egiten direla eskala nanometrikoan. Efektu kuantikoa deitzen zaio horri. Elementu batzuen konduktibitate elektrikoa, kolorea, erresistentzia, elastikotasuna, erreaktibotasuna eta abar desberdinak dira tamainaren arabera. Urrea horia da gainetik ikusita, baina urrearen nanopartikulak gorriak dira. Titanio dioxidoa, eguzki izpietatik babesteko eta aspalditik elikagaietan gehigarri gisa erabiltzen dena, zuria da; gardena, ordea, nanoeskalan. Arkatzetako grafitoa karbono atomoz osatuta dago eta oso biguna da, baina atomo horiek nanohodi (fureleno deitzen zaie) gisa egituratuz gero, altzairua baino material erresistenteagoak eta askoz ere arinagoak sor daitezke. Nanopartikulak eta nanokapsulak dira munduan gehien salerosten diren aplikazioak. Zenbat eta handiago izan, elementu horiek dituzten ezaugarriak aldatzeko edo, beste hainbat materialekin konbinatuz, horiei beste ezaugarri batzuk emateko sortu dira lehenak; bigarrenak, berriz, substantziak botikak eta kosmetikoak, adibidez, edo agrotoxikoak hainbat giza ehun, animalia edo landaretara heldu arte askatzen ez diren substantziak, kontrolaturik askatzeko. Nanoteknologia erabiltzen duten 475 produktu inguru daude dagoeneko merkatuan: eguzki izpietatik babesteko direnak, kosmetikoak, elikagaietarako gehigarriak, pestizidak, oihalak (alkandora eta galtzetan, adibidez), bernizak, etxeko gaietan aplikatzen diren geruza eta mintzak, txip elektronikoak, diagnostikoak egiteko erabiltzen diren sentsore eta tresnak... Zientziaren AEBetako Fundazio Nazionalaren iritziz, 2012. urtean farmazia industria erdiek nanoteknologia izango dute oinarri. Nanoteknologia gure bizitzan oso sartuta dagoen arren, apenas dago horrek eragin ditzakeen kalteei buruzko azterketarik. Osasunean eta ingurumenean sor ditzakeen arazoen inguruko azterketa gutxi daude, eta bat bera ere ez, horrek politikan, arlo militarrean eta ekonomian hegoaldeko herrialdeetan batez ere izan dezakeen eraginari buruz. Kezka gehien sortzen duen gaietako bat hartzeko, ikus dezagun zer dakigun osasunean izan dezakeen eraginaren gainean.1997an, Oxfordeko Unibertsitateko eta Montrealgo Unibertsitateko ikertzaileek erakutsi zutenez, eguzki izpietatik babesteko erabiltzen ziren produktu gehienek nanopartikula gisa zituzten titanio dioxidoak eta zink oxidoak erradikal askeak sortu eta DNAri kalte egiten diote. Bi substantzia horiek aspalditik erabiltzen dira eguzki izpietatik babesteko, baina tamaina handian zuriak eta opakuak direnez, lana zela eta eguzkipean luzez egon behar zutenek bakarrik erabiltzen zituzten lehen. Egun gardenak direnez, asko zabaldu dira. Erradikal askeak sortzeko joera horixe ikusi zen, halaber, nanopartikulak erabiltzen dituzten kosmetikoetan (zimurren kontrako krema gehienetan eta berehalako eragina duten beste hainbat kosmetikotan); horiek horrela, kontraesana da horiek erabiltzea, erradikal libreek bizkortu egiten baitute zelulen zahartzea. Sistema hori gehien erabiltzen duen L'Orealek enpresak badu ondorio horien berri, eta nanopartikulak beste hainbat substantziarekin estali dituela argudiatzen du; horrekin batera, horiek sortzen dituzten erradikal libreen aurkako substantziak gehitu omen ditu. Imajinatu zer-nolako koktela ematen duen batek azalean. 2002. urtean Rice Unibertsitateko (Houston) Biologia eta Ingurumen Nanoteknologia Zentroak jakinarazi zuenez, nanopartikulak laborategiko animalien organoetan (gibela eta birikak) pilatzen dira. Tumoreak ez ezik, DNAn kalteak eragin litzake horrek. Nanohodiak orratz mehe-meheak bezalakoak dira horiek biriketan sar litezke, eta asbestoak bezalako ondorioak sortu. 2003. urtean Vyvian Howard toxiko-patologoak ETC Taldeak eskatutako azterketa batean ondorioztatu zuenez, nanopartikulen tamaina da arriskua, ez horien osagaia; izan ere, tamainak esponentzialki handitzen du nanopartikulen gaitasun katalitikoa eta sistema immunologikoak ez ditu atzematen, garuna inguratzen duen odola zeharkatzen badute ere; horiek horrela, nanopartikulak toxikoak izan daitezke berez, edo horietan itsatsi eta ezkutuan sar daitekeenagatik. 2004an, Howardek nanotoxikotasunari buruzko hitzaldi batean jakinarazi zuenez, nanopartikulak plazentaren bitartez igarotzen dira amarengandik umearengana. Urte hartan bertan, AEBetako Kimika Elkartearen bilera batean aurkeztutako txosten batek erakutsi zuenez, uretan disolbatutako karbono nanoesferek ingurumen kutsadura komunaren itxura dute arrainen garunari kalte egin eta ur arkakusoak hiltzen dituzte. Artifizialki sortutako partikula ugari ari dira ingurumenean, giza gorputzean, animalietan eta landareetan zabaltzen, eta organismoek ez dute horietatik babesteko modurik.