Docutec Egunkari objektiboena Elkarrizketa. Egunkarien objektibotasunari buruzko iritzia azaltzen du, eboluzioa nora doan, oligopolioen kontrola, botere guneak eta Interneteko garapena informazioari dagokionean. "Kontua ez da egunkari asko irakurtzea, objektiboenak irakurtzea baizik" Euskal Herriko Unibertsitatearen Donostiako Ibaetako campusean ikasle ugari dabil, hara eta hona, azterketen zain. Denbora emate aldera, tortilla pintxoa hartzen dute batzuek kafetegian. Bitartean, beren irakasle Gurutz Jauregik, demokraziaz eta komunikabideez dihardu CONSUMER aldizkariarekin, Zuzenbide Fakultateko bere bulegoan. Zuzenbide Konstituzionaleko katedraduna da Gurutz Jauregi eta demokrazia eta abertzaletasunari buruzko gaietan aditu kontsideraturik dago. Bere azken liburua, La democracia en la encrucijada (Anagrama), datozen egunetan kaleratuko da. La democracia planetaria (Nobel) liburuarekin Jovellanos nazioarteko saiakera sarian finalista izan zen. Jauregik dio hedabideen kontrola botere politikotik korporazio ekonomiko handien eskuetara pasa dela. Informazioa eta botere politikoa beti konpondu ote dira gaizki? Historian zehar, beti elkarri mokoka ibili izan dira. Botere politikoaren jarduera kontrolatzen saiatu izan dira hedabideak eta botere politikoari traba egiten dio kontrol horrek. Azken urteotan, hedabideen eta finantza entitateen kontzentrazio handien ondorioz, komunikabide horiek oso interes jakinei erantzuten diete. Gaur egun, komunikabide batzuek gobernua babestu egiten dute beti eta beste batzuek sistematikoki kritikatu. Hedabideek galdu egin dute kontrol politikorako gaitasuna, hainbeste arriskatzeko baino interes gehiago dago eta. Azken batean, botere politikoaren eta komunikabideen arteko ezkontza gertatzen da eta hori tamalgarria iruditzen zait. Zenbat egunkari irakurri behar da ongi informaturik egoteko? Objektibo balira, egunkari on bat irakurrita aski litzateke. Baina irakurtzen ditugun egunkariak, entzuten ditugun irratiak eta ikusten ditugun telebistak ez dira objektiboak eta horixe da arazoa. Gainera, komunikabideek elkarren antz handia dute, berdin-berdinak dira eta horrelako egunkari asko irakurri arren, ez dugu informazio objektiborik irakurriko. Beraz, ongi informaturik egoteko garrantzitsuena ez da egunkari bat baino gehiago irakurtzea (guztiek gauza bera baldin badiote.), kalitatea baizik. Objektiboena aukeratu behar dugu. Eguneko 24 orduetan informazioa jasotzen egon gaitezke, prentsa idatzi, irrati edo telebistaren bidez, eta ia mezu berberak jasoko ditugu. Zentzu horretan, eta gaur egungo monopolizazioan, edozein hedabide alternatibo ongi etorria izango da. Irakurleak badaki hedabideen atzean nor dagoen? Ez badaki, susmoa behintzat badu. Ez du zehatz-mehatz jakingo, baina usaina hartuko du. Oso botere konkretuak daude. Informazioaren kontsumitzaileak hobeto jakiten du komunikabide baten atzean nor dagoen botere politiko batena denean eta zailago egiten zaio hariak nork mugitzen dituen jakitea atzean daudenak botere ekonomiko edo finantzetakoak direnean. Hedabideen kontrola finantza entitateen eskuetara pasatzen ari da eta baliteke jendeak argi ez izatea komunikabideen atzean nor dagoen. Hori guztia konplikatu egiten da ekonomiaren globalizazioarekin, horren eraginez zailagoa baita hartzailearentzat egunkariaren mantxetaren edo irrati eta telebistako karatularen atzean nor dagoen igartzea. Komunikabideetan, zenbaterainoko manipulazioa eta informazioa dago? Manipulazioa beti izan da. Baina gaur egun ez da hain deigarria; ezkutukoagoa da, oso ongi egina eta antzemateko zailagoa. Gezurrak edo erdi-egiak esanez manipula daiteke komunikabide bat, baina baita albiste batzuetan beste batzuetan baino indar handiagoa eginez ere. Gaur egun, manipulazio mota horixe da komunikabideetan gehien gertatzen dena. Ez da errealitatea lotsarik gabe itxuraldatzen; mailakatzea egiten da, hierarkizazioa egiten da albisteetan eta horren eraginez informazioa ez da objektiboa. Titular garrantzitsua mereziko luketen albisteak bigarren mailan uzten dira; ez dira desagertzen, baina bigarren mailan jarrita, kontsumitzaileak ez ditu hain garrantzitsu jotzen. Horrenbestez, konbentzitzeko tekniketan, titularren neurketan, albisteen tratamenduan oinarritutako manipulazioa da. Telebistan oso garrantzitsuak dira alderdi sinbolikoak: berri bat albistegiko titularretan ematen bada, dimentsio jakin bat hartzen du eta jendeak garrantzitsu kontsideratzen du. Komunikabide publikoak "karamelua" al dira politikoentzat? Bai, zalantzarik gabe. Komunikabideak birika antzeko zerbait dira politikarientzat. Egia da politika guztia ez dela hedabideetan egiten; baina bestalde, egia da hedabideetan agertzen ez dena ez dela esistitzen. Botere politikoak komunikabideen beharra du, oxigeno bonbonak balira bezala, eta horren ondorioz, ekimen politiko asko komunikabideetan agertzeko pentsatuta daude. Keinuen politika da. Demokrazia sinboloen demokrazia bihurtzen ari da, eslogan, esaldi labur eta erredundanteena, eta dagoeneko ia ez da edukien demokrazia. Politikariak erabaki bat hartzekotan direnean, komunikabideetan nola agertuko den, zer erreakzio izango den begira egoten dira. Ez da herritarrarengan bakarrik pentsatzen. Eta horrexek sortzen du komunikabideen botere izugarria, hobeto esan, kontra-boterea, batzuetan botere politikoa bera baino garrantzitsuagoa. Azkenean, legebiltzarrek, herritarrek, prentsak. kontrolatzen dituela sentitzen du politikariak. Baina inork ez du prentsa kontrolatzen. Gaur egun, duela bi hamarkada ez bezala, egunkaririk irakurriena kiroletako bat da; zer esaten dizu horrek? Gure garaiaren ezaugarria da. Kirolak eta prentsa arrosa jendeak eskatzen dituen kontsumo produktuak dira eta eman egin behar dira. Iheserako prentsa horren arrakastak beste zerbait ere adieraz lezake: jendea gogait eginda dagoela eta politikaz "paso" egiten duela eta horren eraginez pertsonek gai arinagoetara jotzen dute. Bestalde, duela 15 edo 20 urte egunkaririk salduenak informazio orokorrekoak izateak garai hartako egoera politikoarekin du zerikusia. Transizio politikoa bete-betean zegoen eta jendeak informazio egarria zuen. Gaur egungo egoeran, normala iruditzen zait salduenak kiroletako egunkariak izatea; zoritxarrez normala da, eta beste herrialde batzuetan gertatzen denarekin pareka daiteke, adibidez Erresuma Batuan edo Alemanian informazio sentsazionalistarekin geratzen denarekin. Prentsa idatziaren joera doakotasuna ote da? Zenbait egunkari doan banatzen da Europako hiri handietako metroan. Niri arriskutsu iruditzen zait prentsa idatzia doan izatea. Irakurketa herritarraren ekintza positibo bat da eta egunkari bat erostea, artikulu bat eta informazio batzuk irakurtzeagatik ordaintzea, demokrazia ekintza da. Doako bihurtzeak bi arrisku dakartza. Lehenik, informazioa debaluatu egiten da partaidetza demokratikoko tresna gisa eta bigarrenik, oraindik gehiago mugatzen da komunikabideek botere finantzarioekiko (iragarle eta konpainia handiekiko) duten independentzia. Hori dela eta, eguneroko prentsaren doakotasuna ez zait aurrerapena iruditzen. Internetek eta teknologia berriek ere kontrola izango dute botere politiko eta finantzarioengandik? Une honetan, bat egiten ari dira finantzen arloko konpainia handiak eta komunikazio taldeak, hain zuzen ere teknologia berrien pastel guztia kontrolatzeko. Entitate berberak telebista kateak, irratiak, prentsa eta atariak kontrolatzen ditu Interneten. Oligopolio handi horiek badakite funtsezkoa dela informazioaren teknologia berriak kontrolatzea. Nik neuk uste dut botere politikoa aukera galtzen ari dela teknologia berrien arloan, korporazio handien aldean. Nola kontrolatzen dute Internet korporazio handi horiek? Internautak beren web orrietara joan daitezen ahaleginduz. Dirutza handiak gastatzen ari dira hori lortzeko. Korporazio handiek ataririk onenak eskaintzen dituzte eta horiek aldi berean bilatzailerik onenak, albiste, meteorologia eta merkataritza elektronikoko zerbitzurik indartsuenak. Berek kontrolatzen dituzten atari horietara bideratzen dute internauten trafikoa. Internet inorena ez den eremu bat dela uste izan da beti, baina nik uste dut apurka-apurka baduela jabea (atari handiak, zentro handiak.), eta Interneterako sarbide kuotarik handiena kontrolatzen duenak kontrolatuko du Sarearen zati bat. Informazio iturrien aniztasunak (satelite eta kable bidezko telebista, Internet, ohizko komunikabideak.) egiazkoago egingo al du mezua? Baietzean nago. Iturrien aniztasuna positiboa da eta kasurik txarrenean ere, nik nahiago ditut oligopolioak (komunikazioko bost enpresa handi) monopolioa (enpresa bakarra) baino. Komunikabide aniztasuna (herriko, eskualdeko, sektoreko eta abarretakoa) positiboa da, beraz. Internetek, bere aldetik, beste ezaugarri mesedegarri bat eransten dio aniztasunari: interaktibotasuna. Interneten irakurleak berehala eztabaida dezake artikulu bat eta informazio gehiago emateko aukera ere badu. Interaktibotasuna da Interneten ekarpen handienetakoa.