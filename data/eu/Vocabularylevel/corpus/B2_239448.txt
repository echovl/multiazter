Docutec Zortzi urtez beherakoek ez lukete mugikorrik erabili behar Bereziki ume txikientzat diseinatutako telefono mugikorra merkatutik erretiratu zuten joan zen astean. NRPB erakundearen txosten baten arabera, horrelako tresnak kaltegarriak izan liteke, baldin eta umeak 8 urtetik beherakoak badira.   JABIER AGIRRE / Bereziki ume txikientzat diseinatutako telefono mugikorra merkatutik erretiratu zuten joan zen astean. Mugikor hori Britainia Handian 86 eurotan saltzen zen, eta bost telefono-zenbaki gordetzeko aukera ematen zuen. Zein izan zen horrelako erabakia hartzeko arrazoia? Erresuma Batuko Babes Erradiologikoaz arduratzen den Batzorde Nazionalak (NRPB erakundeak) txosten bat kaleratu zuen, eta bertan gurasoei esaten zitzaien beren seme-alabentzat horrelako tresnen erabilera kaltegarria izan zitekeela, baldin eta umeak 8 urtetik beherakoak baziren. Txostena ezagutzera eman eta 10 eguneko epea bete aurretik MyMo enpresak, 4-8 urteko haurrentzat larrialdi-egoeretan dei egiteko aukera izan zezaten mugikor berezi hori diseinatu zuenak, produktua merkatutik erretiratu zuen. Telefono mugikor batek "ume oso gazteen garuneko ehuna kaltetu dezakeela" iradokitzen zen txostenean, ehun hori ez baitago oraindik behar bezala garatua. Arrisku horren haritik, enpresaren eledunak, hartutako erabakia nolabait justifikatu nahian-edo, zera esan zuen: "Geure produktuetako batek edozein umerentzat osasun-arriskua izateko probabilitaterik txikiena ere onartezina da guretzat, eta horregatik erretiratu ditugu mugikor horiek, prebentzio-neurri gisa". NRPB erakundearen zuzendariak ñabardura bat erantsi zion txostenari, esanez oraingoz ez dagoela froga sendorik pentsatzeko hiritar guztien osasuna arriskuan egon daitekeenik telefono mugikorren erabilera dela-eta, baina ume txikietan nahiago izan dutela zuhurtziaz jokatu, eta horregatik 8 urtetik beherako haurrentzat teknologia berri hori ezgomendagarritzat jo dutela.