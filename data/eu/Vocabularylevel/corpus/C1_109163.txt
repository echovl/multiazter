Docutec Bera gabe ezin bizi Hamaika dira zaletasunak, hamaika adikzioak. Eta txikia zaletasunetik adikziorako pausoa, lokarritik katearako tartea. Han-hemenkako liburuetan barreiatuta aurkituko dituzu eguneroko adikzio txiki eta handiagoak, lotzen gaituzten kate fin edo lodiagoak. Baina kontuz, irakurle, literatura bera ere adikzio gorria izan daiteke batzuetan. Andreas, poloniar jatorriko edaleak Paris du bizileku, aspaldi meatzetan lan egiteko Polonia utzita, Joseph Roth-en Edale santuaren kondaira (Igela, 2001) nobelan. Etxerik gabe eta alkoholari emana, Sena ibaiaren zubien pean ematen ditu gauak Andreasek, egunkari-orriak estalki dituela. Egun batez, baina, itxura dotoreko gizon bitxi batek berrehun libera eskainiko dizkio, betiere baldintza bakarraren menpe: jasotako berrehun libera horiek itzul ditzala Ste Marie des Batignollesko kaperako amabirjinari egindako emarien bidez. Ahaleginak egingo ditu Andreasek igandero emandako hitza betetzeko, baina beti aurkituko du oztoporen bat bere helburua betetzeko: aspaldi ikusi gabeko maitale ahantziak, garai bateko lankideak, eta, batez ere, tabernara derrigorrez egin beharreko sartu-irtenak, Pernod tragoskak egitera. Edalea baita Andreas, santua eta amorratua. Andreasek Pernod-a bezala, suerte guztietako alkoholdun edariak dituzte beharrezko lagun Puntu eta koma etilikoak (Apokaliftin, 2000) ipuin-bildumako pertsonaiek. Whiskyari emana aurkituko dugu Odis Itakagoitia detektibea Josu Lartategiren Odis alkoholizatua narrazioan; speed-ez eta garagardoz blaitutako gaupasak ditu kontagai Oihana Zuloagak Hartu-eman pusketak ipuinean; Fernando Plaentziarraren pasadizoen eta ardoarekiko zaletasunaren berri ematen du, berriz, Juan Martin Elexpuruk... Hamaika ipuin, beste hainbat egilerenak, biltzen dira Puntu eta koma etilikoak honetan, guztiak ere alkoholez eta bestelako drogez blai. Sonia Gonzalezen Ugerra eta kedarra (Txalaparta, 2003) eleberriko protagonistek ere badute hamaika koloretako drogekiko adikzioen berri. Bilbora garamatza Gonzalezek, ugerrak eta kedarrak estalitako 80-90etako Bilbo ilunera eta hango giro sozialaren berri ematen digu Kat eta bere lagunen bidez: taberna zuloak, gaztetxeko mugimendua, gatazka politikoak... Bizitzaren aurrean jarrera etsia dute pertsonaiek eta drogetan aurkituko dute errealitateari aurre egiteko beharrezkoa den kuraia. 1980ko hamarkadako Euskal Herriko gizarte giroa bildu zuen, halaber, Xabier Montoiak Non dago Stalin? (Susa, 1991) nobelan, guztia ere Stalin deitzen dioten gazte baten desagerpen susmagarriaren inguruan bilbatua: rock radical vasco delakoa, giro politikoa, eskuin politikoaren ustelkeria, prostituzioa.... Giro ilun, beltza. Eta drogak: alkoholez eta speed-ez leporaino dabilen rock taldea, edo heroinari lotutako prostituta gaztea. Bestelakoa da Juan Martin Elexpururen Krabelina beltza (Txalaparta, 1998) nobelako protagonistaren adikzioa. Sexua baitu zaletasun eta grina nagusi liburuak etxez etxe saltzen dituen gizon gazteak, hitzaurrean berean aitortzen duenez: 'Erremediorik ez duenak ez du erremediorik. Eta, egia esateko, ezta beharrik ere, zer arraio. Eta gauzak garbi esango ditut hasieratik. Zertan ibili, irakurle, Salamancatik buelta Bilbora joateko. Larrua jotzea modukorik ez dagoela munduan!' Horretantxe aurkituko du irakurleak liburu-saltzaile aseezina nobela osoan zehar, sexu-gosea bete ezinik, bikotean nahiz hirunaka, emakumeekin gehienetan, gizonekin inoiz. Baina sexuaz gain beste kezka batek ere harrapatua du liburuko protagonista: Krabelina beltza, euskal literaturaren historiako klasiko galdua aurkitzea. Ez naiz kalera irten. Ez daukat irteteko gogorik. Beldurrik ere ez. Kargamentu itzela harrapatu eta etxean giltzapetu naiz. Hasiera batean marihuana bila joan nintzen, nerbioak lasaitzeko, baina ze ostia! Egoerak merezi zuen, neuk merezi nuen eta, esan beharra dago, kasu honetan zaldia, Mahoma mendira bezala, nigana etorri zela. 'Zenbat ?', 'Bost gramo. Sei, ona pasatzen badidazu', 'Sei, orduan, ordaindu ahal izango didazu, ezta?'. Baneukan. Soberan. Etxeratu eta tresnatxo guztiak prestatu nituen: koilaratxoa, gomatxoa, kandelatxoa, zigarreta-ahokoa... Dena prest. Lerro bat prestatu nuen. Azukre beltzeko lerro goxoa. Heroina esnifatzie kriston txorradie da, neska. Heroina asmatu bazan, zainetatik sartzeko izen zan esan ohi dit Ebek. Baina ezin izan nuen zainetik sartu. Dena prest zegoen, xiringa barruan eta, azkenean, lerrotxoa prestatu nuen. Ugerra eta kedarra, Sonia Gonzalez