Docutec Emakume irudiak Zortzi urterekin amesten nuen irudia? Adats luzea, takoiak, azkazal gorri-gorriak eta poltsa handi bat dena gauzaz beteta. Handik zortzira, ordea, ... motz-motz egin nuen ilea, aitaren jaka eta nebaren alkandora handiak jantzi eta pisamierdasak eskatu nizkion amari. Emetasun txepelik ez, gero, niri! Hala zioen nire orduko lemak. Beste zortzi urtez jarraitu nuen estilo propioaren bila. Bidean, mozorro ugari, rol eta paper franko frogatzeko aukera, antzerki eskolan. Eta gero gerokoak. Handik zortzira ireki nion atea amatasunari. Ama, andre, emazte eta idazle, aukeran plater askotxo dantzan, eta oreka mantentzeko a zer komediak. Bizitzako zati guztiak jaso eta biografia moduko bat idatzi nuen barnea eta ingurua josi asmotan. Beste zortzira iritsi zen berrogeikoen krisialdia: zeure munduari buruzko mitoa sortu eta ekin berriro bizitzen, aholkatu nion orduan neure buruari. Beste urte bi baino ez dira igaro ordutik. Eta emakume, ama, emazte eta sortzaile naizen neurrian, oraindik ere, guztiekin bat datorren irudi bat behar dudala sumatzen dut. Neure amarenak balio dit, patroi modura. Ahizparenak eta lagunenak ere bai, estilo bezala. Tradizioak eskaintzen didana ere hor dago, baina ez nau beti asetzen erabat. Irudi berritua eskatzen dit kaleak; irudi birjosia, eguneroko lanak; irudi berridatzia, etorkizuna biziko duen alabak. Eta irudi horiek ez ditut topatzen inongo erakusleihotan. Osagaiak, ordea, hor daude: idealaren marrazkia, tradizioaren irakurketa kritikoa, gustuko pertsonen jokabidea eta gura ez dena zaborretara jaurtitzeko beldurrik eza. Zer erraza ikusten den diseinua paperean.