Docutec Beldurra Beldur globala. Lan egiten dutenak lana galtzearen beldur dira. Lan egiten ez dutenak inoiz ere lana aurkituko ez duten beldur dira. Gosearen beldur ez dena, janaren beldur da. Auto-gidariak oinez ibiltzearen beldur dira, eta oinezkoak harrapatuko dituzten beldur. Demokrazia oroitzearen beldur da, eta lengoaia esatearen beldur. Zibilek militarrei diete beldurra, militarrek armarik ez izateari, eta armek gerrarik ez izateari. Beldurraren garaia da. Emakumezkoek gizonezkoen bortizkeriari diote beldurra, eta gizonezkoek, berriz, beldurrik ez duten emakumeei. Beldurra lapurrei, beldurra poliziari. Beldurra sarrailarik gabeko ateari, ordularirik gabeko denborari, telebistarik gabeko haurrari, lo egiteko pilularik gabeko gauari, eta esnatzeko pilularik gabeko egunari. Beldurra jendetzari, bakardadeari, izan zenari eta izan daitekeenari, heriotzari, bizitzari...». Eduardo Galeanoren hitzok idatzi zenituen noizbait orri solte batean eta liburu batean sartu, nik egunen batean aurki ditzadan. Beldurraren garaia da -esan didazu, gaur, papera atera dudanean orrien artetik-. Baina inpresioa dut garai guztiak direla beldurraren garaiak. Aldaketa izpiekin batera agertu ohi da beldurra. Aldaketa. Hamaika aldiz entzun dugun hitza egunotan, hain zuzen, aldaketaren beldur direnengandik. Aldaketa. Beldur da aldatzen duena. Beldur da aldatu nahi ez duena.