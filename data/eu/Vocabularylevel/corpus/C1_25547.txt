Docutec Tea minbiziaren kontra Te berdeak minbiziari aurre egiteko duen ahalmenari buruzko artikulu laburra. Ikerketa baten emaitzak azaltzen dira. JABIER AGIRRE Te berdeak tumore kantzerigenoen garapena prebenitzen duela diote zenbait ikerketek. Honek duen EGKG substantziak eragin hori du gizakiarengan ondorio toxikorik sortu gabe.     Egunean te berdea hartzea -bi katilukada- bezalako gauza erraz batek tumore kantzerigenoen garapena prebenitzen lagunduko luke, Ipar Amerikako ikerketa zientifiko batzuek diotenez, eta aurreraxeago joz gero, tratamendu bezala ere erabili daiteke. Horrela, 1997. urtean, Ohio-ko Medikuntza Fakultateko ikertzaile-talde batek horixe zioen "Nature" aldizkarian argitaratua izan zen lan zabal batean. Zientzialariek frogatu zuten te berdearen osagai bat gai dela urokinasaren aktibitatea inhibitzeko -eta entzima hori da tumore kantzerigenoen erreprodukzioan parte hartzen dutenetako bat-. Kontua nahiko sinplea da, lehen begirada batean dirudienez. Te berdea oxidazio-maila baxuko barietatea denez -hartzidura edo fermentazioa produkzio-prozesuaren erdibidean geratzen da eta-, bere konposizioan katekina izeneko osagai batzuk gordetzen ditu. Eta katekina horietako baten eraginkortasun antikantzerosoa nahiko frogatua omen dago esperimentuetan. Epigalokatekina galatoa (EGKG) izeneko substantzia horren abantaila nagusia -te berdearen katilukada batean 120 mg EGKG daude- giza gorputzarentzat inolako eragin toxikorik ez edukitzea da, urokinasaren beste inhibitzaile batzuekin gertatzen denaren alderantzizkoa. Oraindik ere bide luzea dagoen arren infusio horrek prebentziorako -eta zer esanik ez sendaketarako- duen indarra zehazteko, dirudienez te berdea edatea osasuna edatea da.