Docutec Radu Mihaileanu-ren ¡Vete y vive! Izenburu osoa beste bat da: "Va, vis et déviens": "Zoaz, bizi, eta hel zaitez izatera". Hirugarren aditz honek beste biei eransten diena ez da espainierazko bertsioan ageri: "¡Vete y vive!". Baina, hirugarren aditz horretan datza dramaren gakoa. Salomon erregea eta Etiopiako Saba erregina elkartu egin ziren, eta tradizioak haien ondorengotzat dauzka Etiopiako "falashas" judutar erlijiokoak. Mila urte baino gehiago eutsi diote euren erlijioari, eta beltzak dira. Eta zinezko judutar guztiek legez, promestutako lurraldera itzuli nahi dute. Baina, Israelgo gobernuak estatu sortu berrian sartzea eskaini zien. Horrela, eta Etiopiako Mengistu diktadore komunistarengandik ihesi basamortuan barrena abiatuko dira, eta izugarri sufrituko dute ibilbide horretan; asko eta asko hil egingo dira. Beste batzuk Sudango errefuxiatu-landetara helduko dira, eta handik judutar estatura eramango dituzte israeldar hegazkinek.          Gure protagonista ume bat da, katolikoa, ez falasha. Baina, bizirik irauteko bide bakarra ikusten du bere amak, judutzat har dezala jende guztiak. Horrela baliteke ez hiltzea, zeren horixe da datorkiona errefuxiatu-landetako bizimodu latza uzten ez badu. Narrazioak umearen bizitza kontatzen du, biziko bada ama nola utzi behar duen, eta nola engainatu behar duen mundu guztia bere usterik behinenak alboratuta. Bera kristaua da, orain eta beti, baina judutarren portaera izan behar du besteen aurrean. Borroka moral hau da filmaren ardatz, eta protagonistaren bizitza osoaren ardatz.          Sakona da gaia, eta ez da erraza hain pelikula sakonak aurkitzea. Alde batetik, moralen aldetik datorkion krisia erakusten digu, baina bestetik, Israelgo gehiengo zuriaren aldean gutxiengo den eta gutxiagotua izan den komunitate baten deskripzioa (falasha beltzak) egiten digu. Badirudi batzuetan erlijio bera izatea ez dela nahikoa harreman onak izateko judutar guztiek, eta badirudi azken batean aurreiritzi arrazistak gailentzen direla. Giro honi kontrajarria dago umea babesten duen sendi judutar sefardia. Eta kontrajarriak daude halaber umearen bi amak: ama biologikoak bere asmoak ukatzen ditu semea salbatzeagatik, eta ihes egitera behartzen du. Beste emakume batek semetzat hartuko du urrutiko ume hori, eta horretarako era guztietako oztopori egingo die aurre; gizarteak oztopoak jarriko dizkio, erlijioak ere bai, eta arrazaren inguruko oztopoen gainetik ere jauzi egin beharko du umearenganako maitasunak irabaz dezan. Pelikula hau ikusita ezin da esan "niri bost". Zuzendari ona eta sentibera dela erakutsi du Radu Mihaileanuk, eta ez dela arrunkerien zale.