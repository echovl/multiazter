Docutec Mari Jose Uranga: "Prozeduraren arabera asepsia-maila aldatu egiten da" Mari Jose Uranga erizaina da, eta Donostiako Erizaintza Eskolan ematen ditu klaseak. Elkarrizketa honetan asepsiaz jardungo digu. Hitza bere horretan ezezagun samarra egingo zaio irakurle bati baino gehiagori, agian. Baina, antiseptiko edo septizemia hitzak, ordea, entzunagoak. Mari Josek laster argituko digunez, asepsia hitza ere familia berekoa da.  Asepsia, antisepsia, desinfekzioa, esterilizazioa... gauza berbera dira? Argituko al diguzu pixkatxo bat? Ez dira gauza bera, baina badute lotura hitz horiek guztiek. Asepsia hitza sepsis hitz grekotik dator eta sepsis hitzaren esanahia infekzioa da; beraz, asepsiak infekziorik eza adierazten digu. Aipatu dituzun beste hitz horiek, berriz, -antisepsia, desinfekzioa eta esterilizazioa- asepsia-maila desberdina adierazten digute. Asepsia-mailarik altuena esterilizazioa litzateke; gai bat "esteril" dagoela, "esterilizatu" egin dugula diogunean, ez duela batere mikroorganismorik esan nahi du. Desinfekzioarekin, berriz, mikroorganismo gehienak suntsitzea -guztiak ez- lortzen dugu. Eta antiseptikoekin, berriz, mikroorganismoen hazkundea eta ugalketa, nolabait, eragoztea. Horrela esanda, badirudi oso gauza teknikoa eta konplikatua dela, baina eguneroko bizitzan ere aurrera eramaten ditugun ekintzak dira horiek, ezta? Bai. Egunean zehar higiene-neurri ugari hartzen ditugu: dutxatzetik hasi... Jatorduekin lotuta, adibidez, jatorduaren aurretik eskuak garbitu, jan ostean hortzak garbitu, jatorduan erabili dugun tresneria garbitu... Neurri ugari hartzen ditugu eta gainera gai ezberdinak erabiliz. Kasu bakoitzak berea behar du, ezta? Hala da, bai. Esate baterako, etxean erabiltzen dugun lixiba oso desinfektatzaile ona da, baina ezin da erabili elikagaiak garbitzeko. Produktu ezberdinak helburu ezberdinetarako, baina guztiek asepsia-neurri batzuk hartzeko balio dute. Hitz egin dezagun Neurri Unibertsalen Dekalogoaz. Zer da? Erizainen lanean ezinbestekoa da dekalogo hori kontuan izatea. Hainbat neurri proposatzen ditu, eta oinarrizkoak eta garrantzitsuak dira oso. Neurri horietako bat, adibidez, eskuak garbitzea da. Ikusi da infekzioei aurre egiteko, eskuak garbitzea dela neurririk eraginkorrena. Erizaintzako prozedura guztietan eskuak garbitu egin behar dira. Beste neurri batzuk ere adierazten dizkigu, eskularruak erabiltzea, kasu. Eskularruak ez dira beti erabili behar, baina odolarekin edo gorputzeko beste likidoekin kontaktua izateko arriskua dagoenean, erabili egin behar dira. Babes-neurri gehiago ere agertzen dira: mozorro kirurgikoa, esaterako. Eta badago beste puntu bat gure lanean oso inportantea dena, gai ebakitzaileekin lotua dagoena, hain zuzen: orratzak, bisturiak... Oso garbi izan behar dugu gai ebakitzaileei ez zaiela inoiz estalkirik jarri behar; adibidez, injekzioa jarri ondoren, berehala bota behar da edukiontzi berezi batera orratz hori, ezin diogu estalkia jarri, arrisku handia dagoelako ziztatzeko. Mediku eta erizainek zorrotz jarraitu beharko duzue dekalogo hori, baina hiritar arruntok ere kontuan hartu beharko ditugu zenbait puntu, esate baterako, zauri bat dugunean... Zauri guztietan odoljario bat dagoenez, lehenengo neurria odoljarioa etetea izango da. Eta horretarako zer egiten dugu? Bada, konprimitu egiten dugu. Ondoren, hausturarik edo beste arazorik ez badago, zauri hori lehenbailehen garbitzen saiatzen gara. Ospitaleetan-eta serum fisiologiko esterila erabiltzen da zauriak garbitzeko, baina etxean ura eta xaboia egokia erabiliko ditugu. Eta alkohola edo ur oxigenatua... Askotan hori izaten da etxean eskura izaten duguna. Prozesu guztia garbi izan behar dugu: lehendabizi, garbitu ura eta xaboiarekin, gero uretan pasatu, ondo lehortu eta antiseptiko on bat erabili. Alkohola desinfektatzailea da. Ezin dugu zaurietan erabili. Ez da erabili behar? Ez. Alkohola desinfektatzaile gisa erabil dezakegu larruazal osoan. Oso ondo desinfektatzen du. Injekzio bat jarri aurretik erabil dezakegu, baina zaurietan ez. Zaurietan antiseptiko bat erabili beharko dugu. Zein antiseptiko? Klorhexidina oso ona da eta iododun pobidona ere bai. Zaurietan, beraz, garbitu eta lehortu ondoren, antiseptikoa erabili behar da eta ez desinfektatzaile bat. Eta zuek, erizain eta medikuok, zer erabiltzen duzue desinfektatzaile edo asepsia moduan? Dekalogoak adierazten digunez, asepsia-neurri diferenteak erabili behar ditugu. Esku-garbiketa prozedura guztietan bete beharrekoa da, baina maskuriko zunda bat jarri behar baldin bada, kasu, material esterila erabili beharko dugu: zunda esterila, eskularru esterilak eta prozedura esterila. Gorputzeko tenperatura neurtzeko, esaterako, desinfektatua dagoen termometro bat beharko dugu, ez, ordea, eskularru esterilik. Tentsio arteriala neurtzeko, berriz, ez dugu eskularrurik behar, baizik eta eskuak garbitu eta garbi dagoen materiala erabili behar dugu. Prozeduraren arabera asepsia-maila aldatu egiten da, beraz. Askotan entzuten da, "gaixo bat ospitalean egon da eta halako infekzio edo halako gaitza harrapatu du". Nola liteke horrenbeste asepsia-neurri hartzea eta gero horrelakorik gertatzea? Paradoxikoa, ezta? ospitalera sendatzera joan eta infekzio bat harrapatzea. Baina gertatu ohi da eta kontuan hartzekoa da. Zergatik gertatzen dira ospitalean egotearen ondorioz sortzen diren infekzio nosokomial horiek? Badira berezko eragile batzuk, adibidez, pertsonaren osasun-egoera; eta badira, bestetik, kanpoko eragileak. Berezko eragile horiek direla-eta, pertsonaren sistema immunea indartsu baldin badago, infekzio nosokomial bat harrapatzea zailagoa izango da. Kanpoko eragileei dagokienez (ospitalean egiten diren prozedurak, ebakuntzak, sendaketak...), prozedura horiek guztiak asepsia-maila altuenarekin egin beharko lirateke. Ebakuntza-geletan dena da esterila: tresneria, teknika, oihalak, bertan zuzenean parte hartzen duten osasun-langileen jantziak eta gelek ere garbiketa egokia izan behar dute. Erizaintzako prozedura guztiak ere asepsia-maila egokiarekin egin beharko genituzke, horretan saiatu beharko genuke. Erraza al da germenak desagerraraztea? Helburua infekzio nosokomialen kopurua ahal den gehiena jaistea da. Germenak ezin ditugu desagerrarazi, germenekin bizi egin behar dugu, baina, ahal den neurrian, egin behar duguna da germenak gutxitu -esterilizazioaren bidez askotan suntsitu ere egiten dira- eta germenen barreiadura saihestu, eskuak garbituz eta neurri guztiak hartuz. Hitz batean esateko, gure esku dagoen guztia eginez.