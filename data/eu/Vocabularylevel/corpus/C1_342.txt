Docutec Interes tasak igo daitezke Batzuek uste dute abenduan etor daitekeela, eta, beste batzuen arabera, Europako Banku Zentralak datorren urtearen hasiera arte itxarongo du, suspertze ekonomiko horri denbora gehiago emateko. AEBetako Erreserba Federalak ez bezala, Europako Banku Zentralak interes tasak aldaketarik gabe mantentzea erabaki du aste honetan. EBZko Gobernu Kontseiluak %2an utzi zituen atzo euroguneko interes tasak, estatubatuarrek dagoeneko %4ra igo dituzten bitartean. 2003ko ekainetik daude euroguneko interes tasak %2an. Igoera, abenduan edo urte hasieran EBZko Gobernadoreen Kontseiluak atzo hartutako erabakiak, hots, tasak %2an utzi izanak, ez zituen adituak ustekabean harrapatu. Hala ere, analista guztiak ados daude tasen igoera gertu dagoela esatean. Batzuek uste dute abenduan etor daitekeela, eta, beste batzuen arabera, EBZk datorren urtearen hasiera arte itxarongo du, suspertze ekonomiko horri denbora gehiago emateko. EBZk ez du hazkundea trabatu nahiko, baina inflazioari adi egoteko betebeharra ere hor dauka. Euroguneko Banku Zentralak epe ertainerako prezioen egonkortasunari eustea du bere egiteko nagusien artean, eta egonkortasun horretarako neurri egokia orain arte %2ko inflazio tasaren azpitik zuen ezarria. Kontua da urrian euroguneko inflazio tasa %2,5era iritsi dela, gehienbat urte hasieratik hona petrolioa %37 garestitzeak energia prezioetan izan duen eraginaren ondorioz. Tricheten arabera, euroguneko ekonomiak «nahikoa eutsi dio» petrolioaren garestitzeari. Datua: 3.000 Hego Euskal Herriko familiek pertsonako 3.000 euro inguru aurreztea lortu zuten 2004an. Arabako familiek pertsonako 3.229 euro aurreztu zuten batez beste, errenta erabilgarri gordinaren %21. Gipuzkoan, batez bestekoa pertsonako 3.110 eurokoa izan zen, eta aurrezte kuota %19,36koa. Nafarroan, pertsonako aurreztutako batez bestekoa 3.013ra iritsi zen, %19,03ko kuota. Eta gutxien Bizkaian aurreztu zuten, 2.897 euro pertsonako; errenta erabilgarri gordinaren %15,89. Espainia: aurrezkia apalegi maileguak amortizatzeko «Espainian familiek aurrezten dutena ez da nahikoa ezta mailegu eta kredituen amortizazioei aurre egiteko ere». Baieztapen gordin hori Espainiako Kutxen Konfederazioaren Fundazioak (Funcas) atzo plazaratutako txosten batekoa da. Analisi horren arabera, gehienbat etxebizitzaren prezioaren ondorioz, familien aurrezteko ahalmena murriztu egin da. Eta «dinamika arriskutsu bat» abiarazi du Funcaseko zuzendari Victorio Valleren ustez. Aurreztea bultzatu eta espekulazioa apaltzeko etxebizitza erosteko pizgarri fiskalak ezabatzeko eskatu zuen atzo Funcasek. Txostengileen ustez, oraingoz ez dago arrisku inportanterik maileguen itzuleran, baina interes tasen igoera «handi batek» edo etxebizitzen prezioaren bat-bateko jaitsiera batek «gauzak alda ditzake».