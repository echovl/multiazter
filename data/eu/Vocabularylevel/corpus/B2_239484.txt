Docutec Harremanak Internet bidez Arrazoi batek baino gehiagok bultzatuta, pertsona ugarik jotzen du Internetera lagun bila, edo askok aurkitu dituzte adiskideak txat edo foro batean berriketan hastean JON TORNER / Sarri esan dugu Internetek pertsonen arteko harremanen esparruan aldaketa handiak ekarri dituela. Sarean gero eta lagun gehiago egiten dugu, eta zorte apur bat izanez gero, bikotea ere aurki dezakegu. Gainera, gure zaletasun, lanbide, behar edo dena delakoak edozein izanik ere, ditugun buruhausteak arin ditzaketen pertsonak etxetik atera gabe ezagutu ditzakegu, nahiz eta aurrez aurreko harremanek garrantzi handia izaten jarraitzen duten.   Arrazoi desberdinek bultzatuta, pertsona ugarik jotzen du Internetera lagun bila edo, hasierako helburua horixe ez izan arren, askok aurkitu dituzte adiskideak txat edo foro batean berriketan hastean. Gehienak ez dira "ezagun" edo "lagun" izatetik haratago joaten, baina Interneten elkar ezagutu duten bikote ugari ere badago. Agian, euskaldunok harreman birtualak oso gustuko ez ditugula pentsatuko duzue zuetako askok, eta nahiago dugula jendearekin aurrez aurre hitz egitea. Dena den, guk ere Interneti esker geroz eta lagun gehiago egiten dugu -batez ere, nerabeek-, baina baita pertsona helduek ere. Hori kontuan izanik, eta "Euskal Herrian lagun berriak aurkitzeko -eta bikotea, zer esanik ez- zailtasunak bultzatuta", Alianzo enpresak gure artean bederen aitzindaria den ekimena jarri du abian: Internet eta aurrez aurreko harremanak batzen dituen Topaleku.com proiektua. Lagun edo bikote bila dabilenak bere izena eman dezake aipatu web gunean. Zortzi bikoteko taldea osatzen denean, partaideak Bilboko La Tramoya tabernan elkartzen dira, mahai baten inguruan eseri eta kopatxo bat hartzeko. Mahai-ingurua "animatzaile" batek gidatuko du, elkar ezagutzen ez duten lagunen arteko elkarrizketa bizirik mantentzeko. Elkarrizketak zortzi minutu irauten du, ekimenaren web gunean irakur daitekeenez, nahikoa delako denbora hori zurekin dagoen pertsonak antzeko gustuak dituen ala ez jakiteko. Ondoren, lagun horiek www.topaleku.com atarian harreman sendoagoa izan dezakete, sarrera mugatua duen gunean.   Bidailagun bila Kasu gehienetan, desio dugulako jotzen dugu pertsonen arteko harremanak sendotzea helburu duten web guneetara: lagun berriak nahiz bikotea topatzeko, zaletasun edo amets berberak dituzten pertsonak ezagutzeko... Gero eta gehiago dira, adibidez, bidaia zehatz bat bakarrik egitea desio ez duten eta konpainia bila Internetera jotzen duten pertsonak. Besteak beste, bidaia agentzien foroak (Eroski Bidaiak agentziarena -www.viajeseroski.es/foros-, esaterako) dira horren isla. Dena den, hainbatetan beharrak bultzatuta bisitatzen ditugu beste pertsona batzuekin harremanetan jartzen gaituzten web guneak. Oraintxe aipaturiko kasuetan ere baliteke "desio" hitza baino "beharra" erabiltzea egokiagoa izatea, baina... Arrazoi horietako bat ekonomikoa da. Horren adibide dira lan kontuak direla-eta autoa partekatzera zuzendurik dauden ekimenak, Compartir.org (www.compartir.org) izenekoa kasu. Ekimena Kataluniako hainbat udalek jarri dute abian eta proiektuarekin bat egin duten hiri gehienak hangoak dira. Dena den, Euskal Herriko bi herri, Bilbo eta Arrasate, ere batu zaizkie. Doako tresna honen helburua bidaia bera egin behar duten lagunek autoa partekatzea da. Hala, pertsona horiek dirua aurreztuko dute eta, bide batez, auto bakarra erabilita gutxiago kutsatuko dute. Orrialde honetan, normalean lan kontuekin lotura duten eguneroko bidaiei eta oporretan egin ohi ditugun bidaia luzeagoen inguruko eskaintzak aurki ditzakegu. Besteak beste, abiapuntu, helmuga, data edo bidaia estiloaren araberako bilaketa egin dezakegu. Gainerako erabiltzaileekin harremanetan jartzeko eta interes bera daukaten lagunen arteko elkarrizketaren fidagarritasuna bermatzeko beharrezkoa da erregistratzea. Dena den, mota honetako atarietan, lehen kontaktua egitean hainbat neurri hartzea komeni da: zure helbide zehatza ez eman, beste pertsonari hainbat datu eskatu ¿non lan egiten duen...¿, bidaia lotu baino lehen leku publiko batean hizketalditxo bat izan, gastu guztiak ¿gasolina, bidesariak, asegurua, aparkalekuak, matxurak, isunak...¿ zehaztu, irteera eta itzulera orduak eta elkartzeko lekuak aurrez adostu eta, azkenik, bakoitzaren gustu eta ohiturak -zein musika atsegin duzuen, erretzaileak zareten ala ez, eraman beharreko ekipaia...- alderatu. Arrakastaren «giltza»? Topaleku.com web gunean, lehen zitara doazen lagunek elkarrekin hitz egiteko zortzi minutu soilik dituztela kontuan izanik, eurei zuzendutako hainbat gomendio aurki dezakegu. Batetik, pertsona ororentzat baliagarri omen diren aholkuak biltzen ditu: nola jantzita joatea komeni den, irribarre egin behar den, gorputz-lengoaia nola erabil daitekeen eta abar. Bestetik, "gizonarentzako", "emakumearentzako" eta "homosexualentzako" gomendioak jasotzen ditu. Gizonari, esaterako, ez omen zaio komeni kontu pertsonalei buruz galdetu eta sexu kontuak aipatzea, lehen hitzorduan emakumeari gustuko duela esatea edota begirada emakumearen begiengandik aldentzea ¿eta bularretarantz zuzentzea, adibidez¿. Emakumeak (beti ere Topaleku.com-en arabera), besteak beste, kontuan izan behar du gizonek emakume alaiak -"barregarriak" ez, ordea- eta ausart samarrak -sobera pasa gabe- gustuko dituztela eta itxura artifizialaz edo oso makilatuta azaltzea ez dela egokiena. Aitzitik, homosexualei oso ausartak izatea nahiz sexu-kontuak aipatzea komeni omen zaie. Topaleku.com web gunearen sustatzaileek, adibidez, homosexualei soilik ohartarazten diete badaezpada ere preserbatiboak ekartzea ez ahazteko.