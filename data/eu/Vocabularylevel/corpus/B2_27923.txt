Docutec Gertaerei begira Albistegieetan azkenaldian azaldu diren albisteei begirada ematen die idazleak. Lehen albiesteak eta ondorengo egunetakoak kontrakoak izan ohi dira askotan. Zergatik ote? IÑIGO ARANBARRI Istripua Suitzako aire eremuan. 71 lagun hil dira Konstantza lakuaren gainean bi hegazkinek elkar jo dutenean. Hildako gehienak Tupolevean zihoazen, giza akats batek Salouko eguzki ederra ukatu die hotzetik zetozen aingeru ile horiei. Errua, antza denez, errusiar pilotuarena da. Skyguideko eledun suitzarrek —gero poesiarik ez dagoela teknologian!— eta nazioarteko abiazio adituek ahoan legarrik gabe mintzo dira, ez dute ulertzen zergatik pilotuak ez zien jaramonik egin emandako aginduei, eta okerrena pentsatzen hasiak dira, baliteke ingelesik ez jakitea. Sinesgarria, bada. Suitzarren hitza da —prezisioko erlojuak, bankuak, neutraltasun historikoa— errusiarrenaren kontra —gainbehera doan teknologia, mafiak, ustelkeriaren kultura—. Pilotu zeken hiltzailea... Baltasar Garzon epaileak 24 milioi euro eskatu dizkio Batasunari kale istiluetan sortutako kalteen «erantzule solidario gisa» —eta gero hizkera juridikoan poesiarik ez dagoela!—. Irudiek asko laguntzen dute dena ulertzen: autobus erreak, ertzain sendoei aurre egiten dieten gazte urduri ahoberoak, amenazuzko pintadak... Eta zentzuzkoa dirudi, baten batek ordaindu behar du erokeria hau guztia, eta bidezkoa da gurasoek ordaintzea seme-alaba mustruoek egin kaltea. Bataz beste %17 igo da etxebizitzen prezioa Hego Euskal Herrian azken urtebetean. Asko da, baina badago arrazoi logikorik. Inbertsoreek, «ongizate gizartearen legamia horiek» —gero ez dagoela poesiarik ekonomia hizkeran!— nahiago dute sosak eraikuntzaren zorro ederrean hazi Argentinako egoera eta irailaren 11ko atentatuak direla eta, batere segurua ez den burtsan baino. Argentinar lapur alenak... Denboragarrenera, eta sukarrak baretuta, galtzerdiak bezala, iruntzietara emango zaizkigu ber albisteak. Zuricheko aire istripuan, kontroladore bakarra zegoen bik egon beharko zuketen tokian, kontrol makinak —omega eder horiek—hondatuta zeuden, eta pilotu errusiarrak... ezin hobeto zekien ingelesa. Garzon baliteke prebarikaziogatik epaitzea, bulkada politikoak mozkortu zuen, ez jujeari eskatzen zaion hoztasunak. Eta etxebizitzak... iaz euroa eta diru beltza zena Argentina da orain. Beti egongo da arrazoiren bat espekulaziorako ez ezik alderdien finantziazio ilunetarako ere. Baina, nori ardura dio iraganak? Ezin ibiliko gara beti gibelera begira...