Docutec Sexu bilatzaileak Pako Aristiren susmoa da emakumeei azalaren edertasuna saltzen dieten bezala, eder eta gazte agertzeko matxakatzen dituzten bezala, gizonezkoei euren sexu gogoa aztoratzeko aukerak saltzen dizkietela, emakume askorekin egoteko matxakatzen dituztela. PAKO ARISTI Nire laguna neska da. Arratsaldeko lauetan, bulegoan aspertuta, Interneten sartu zen eta mezu hau bota zuen txat-leku batean: «Emakumea naiz, aspertuta nago, inork hitz egin nahi al du nirekin?». Bat-batean hamabost mezu zituen ordenagailuan, hamabost gizonezko minutu batean. Nire beste lagun bat neska da. Egunkari batzuetan etorri ohi den Amor&compañía-n iragarki bat jarri zuen: Astebetean 120 mezu zeuzkan bere telefonoan, 120 gizonezko bere burua aurkeztuz eta telefonoa emanez. Leku berean iragarkia jarri zuen lagunak, gizonezkoak, ordea, bi mezu baino ez zituen izan hilabetean. Lehengoan Interneten harremanen orri batera sartu nintzen. Chica busca chico-n begiratu nuen: 1.645 nesken iragarkiak zeuden, Espainia guztikoak. Chico busca chica-n aldiz, 56.482 gizonezkoren iragarkiak zeuden. Neska batzuen mezuak irakurri nituen: kexu ziren, euren emailean 600 mezu pasa zituztelako, denak gizonezkoenak, eta ezin denei erantzun. Batzuek blokeaturik zeukaten korreoa argazkiekin. Gizonezkoen mezuak ere irakurri nituen: kexu ziren ez zielako inork erantzun, eta zalantzan jartzen zuten harremanetarako sistema hori, uste zuten adarra jotzen ari zitzaizkiela antolatzaileak. Sexu bila dabiltzan emakumezkoen eta gizonezkoen arteko aldea nabarmenegia da zerbait gertatzen zaigula ez konturatzeko. Ezberdinak garela ez konturatzeko. Hori bagenekien. Baina larria ere iruditzen zait Interneteko 1.645 sexu bilatzaile femeninoen ondoan 56.482 sexu bilatzaile maskulino egotea. Tabernetako tertulietan ere existitzen dira bi ideia nagusi horiek: denboraldia sexurik gabe daraman emakumeari etsipena edo agoantea ezartzen diogu, baina denboralean jo gabe dagoen gizona desesperatuta dagoela esan ohi da. Egia al da hori? Gizonezkoen sexu-nahia zein neurritan da bere haragiaren premia ala merkatuaren deia? Sexuaren oferta gehiena gizonezkoei zuzendua dago, eta susmoa daukat emakumeei azalaren edertasuna saltzen dieten bezala, eder eta gazte agertzeko matxakatzen dituzten bezala, gizonezkoei euren sexu gogoa aztoratzeko aukerak saltzen dizkietela, emakume askorekin egoteko matxakatzen dituztela. Ugaritasuna da aberatsa, bestea aspermena. Lagun askok aitortu dit aspertuta zeudelako sartu zirela Interneteko sexu-eskaintzak begiratzera. Geure burua ezagutzea, geure nahiak, ilusioak eta beharrak benetan zeintzuk diren bereiztea gero eta zailagoa da bizitzako alor guztiak merkatu bihurtu dituen gizarte honetan.