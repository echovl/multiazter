Docutec Eranskailuak, gizarteak ahaztutakoaren oroigarri «Pegatak: Herri-adierazpena edota propaganda hutsa?» galderapean zabaldu dute Ondarroako eranskailu erakusketa. «Pegatak: Herri-adierazpena edota progaganda hutsa?» galderapean zabaldu dute Ondarroako eranskailu erakusketa. Luterl talde kulturalaren eskutik, Bono Elkorok urteetan bildu dituen 6.000 «pegata» daude ikusgai Ondarroako Erakusketa Aretoan, eranskailuak, propaganda hutsean gelditzeaz harago, gizarteko arazoen eta hutsarteen erakusgarri eta kritikarako bide ere badirela erakutsiz. Luterl elkarte kulturalak antolaturiko jardunaldi kulturalaren barnean dago Ondarroako Udal Erakusketa Aretoan topa daitekeen erakusketa berezia, Boni Elkoro «pegata bildumazaleak» hamazazpi urtetan zehar bildu dituen eranskailuak aurkezten dituena. Lokalak eskaintzen duen espazio murritzagatik jendaurrean aurkezteko 6.000 soilik hautatu dituzten arren, Elkororen bilduma 22.000 eranskailu baino gehiagok osatzen dute, era guztietako aldarrikapenez josiak. Elkarte honek halako erakusketa bat antolatzen duen lehen aldia bada ere, Luterl taldeko kide Jon Iñaki Artetxek badu zeresanik. «87an gaztetxeak antolatu zuen antzeko erakusketa bat eta, bildumazalea laguna zenez eta gutako batzuek ere halako bilduma egiten dutenez, ideia berreskuratzea otu zitzaigun», azaldu du. Baina, ez da hori izan elkarte honek erakusketa antolatzeko izan duen arrazoi bakarra. Izan ere, Artetxek eranskailuen izaera miresten duela aitortzen du: «Miretsi egiten ditut historiaren erakusgarri direlako, mezuak igortzen dituztelako». Bestalde, eranskailuen bidez alderdien garapena edo aldarrikapenen nolabaiteko bilakaera ere antzematen dela aipatu du Artetxek. Herriko artea Artetxek dio kartelak, panfletoak edota eranskinak, denek dutela beren balioa eta aintzakotzat hartzea merezi dutela. Berak, «herriko arte» izendatzen ditu eta horien berezitasun moduan diseinatzailearen anonimotasuna aipatzen du: «Diseinu edo aldarrikapenetan, eranskailua beti artista anonimoek egiten dute. Hitzaldietan ere aipatu izan dugu eranskailua iraupen gutxikoa dela; paparrean jartzen duzu kontzertu edo manifetan eta gero bota. Bonik hamazazpi urte daramatza hauek jasotzen eta erakusketaren bidez nabarmentzen da balio historikoa dutela». Erakusketan hamaika gairi buruzko eranskailuak ikus litezke, hasi feminismotik eta era guztietako alderdi politikoenetaraino. Boni Elkorok argi du eranskailu bitxienak talde eskuindarrek sortutakoak direla, «batzuetan ezker bezala interpreta baitaiteke esaten edo adierazten dutena». Iritzi berekoa da Jon Iñaki Artetxe ere, «nazi edo faxisten eranskailuak dira jendearen arreta erakartzen dutenak. Jende nagusiak antzinako eranskailuak ikusten, 76-78 urte ingurukoak, denbora dezente igarotzen du. Batez ere, presoak agertzen direnei edo askatasunaren ibilaldiaren ingurukoei begira». Harridura sortzen duten eranskailuetako bat «talde nazi batek Che Guevararen irudia bereganatzen duen eranskailua» dela kontatzen du Artetxek, azpian «Europa sozialista eta aske baten alde, garaipeneraino beti!» dioena. Xehetasun moduan, txapelean bost puntako izarra eraman beharrean gurutze zelta ezarri diotela gaineratzen du. Oroitzapenak gogoratzen Artetxek aipatzen du zaila dela erakusketara gerturatzen direnek eranskailu guztiak ikustea lortzea, baina jendea animatzen dela: «Ateratzen direnean beren artean aipatu egiten dute ikusi dutena, lehengo garaiak oroitzen dituzte eta ¿nik hau behin baino gehiagotan jarri dut paparrean!', oroitzen dute». Boni Elkoro eranskailu bildumagilea orain hamazazpi urte hasi zen eranskailu bilduma egiten, «hasiera batean manifestazioetan eta herriko jaietan biltzen nituen, gero jendea ezagutu eta gaur egun postaz aldatzen ditut eranskailuak». Bilduma osatzen horrenbeste urte igaro ostean, erakusketak aurkezten dituen zaharrenak 76-78 urte bitartekoak dira eta bi nabarmentzen dituzte batez ere. Bata, euskal unibertsitatearen aldeko aldarrikapena, geroago EHUk bere logotzat hartu zuena. Bigarrena, zentral nuklearren aurkakoa da, «Lemoiz, Deba eta Tuteran zentral horiek jartzeko asmoa zuten garaikoa», zehazten du Artetxek. Urteetan atzera egiteko ahal mena dutenez, Elkorok argi du eranskailuek norberari historia begien aurrean jartzen diotela eta denek aldarrikatzen dutela zerbait: «Eranskailu guztiak dira aldarrikatzaileak,AHT edo greba bati buruzkoak izango dira, baina, beti gizartean dagoen arazoren bat erakusten dute». Bildumazaleak argi du eranskailuak historiaren erakusgarri direla: «Askotan ahaztuak ditugun pasarteak gogorarazten dizkigute. Adibidez, alderdi sozialistak orain hogei urte autodeterminazioa aldarrikatzen zuela argi eta garbi ikusten da eranskailuen bidez, eta orain gorroto dute». Alde horretatik, «jende askok ez dakizkien gauzak aurkitu ditzake eranskailuetan eta, beste askok, gogoratu», adierazten du. Ondarroako Udal Erakusketa Aretoan ikusgai dagoenak izan duen arrakasta dela-eta, udazkenerako bigarren erakusketa berezitu bat antolatzea erabaki dute, gai nagusi moduan alderdi politikoak izango dituena. «Oraingo honetan motz samar geratu garela iruditzen baitzaigu», azaltzen du Elkorok.