Docutec Fatomauta Sire: «Emazte ona izateko hezten da Malin emakumea, senarraren itzal izateko» Gizona eta emakumea ezberdin hezten direla dio Fatomauta Sire Diakitek, eta hori dela genero indarkeriaren zergatietako bat. Fatomauta Sire Diakite Maliko (Afrika) Garapenerako eta Emakumeen Eskubideak Babesteko erakundeko presidentea Donostian izan zen atzo, Haurralde Fundazioak antolatutako Egiturazko Indarkeriari eta Globalizazioaren Indarkeriari buruzko Mintegian. Globalizazioaz eta generoaz hitz egin zuen Sire Diakitek, patxadaz, Malitik Donostia arte ez zela alferrik etorri argitu eta gero. Hitzaldiaren ostean, egin genuen berba harekin. Zelan eragin dio globalizazioak emakumeari? Globalizazioak jende askori egin dio min. Gutxi batzuk aberastu ditu eta gainerako guztiak pobretu. Iparraldearen eta hegoaldearen arteko leizea handitu du, eta indarkeria sustatu, bereziki emakumeen kontrako bortizkeria. Izan ere, ez dugu ahaztu behar, Iparraldean nahiz Hegoaldean, emakumeak eta haurrak direla globalizazioaren biktima nagusi. Globalizazioak kalte handia eragin duela diozu. Zelako eragina izan du, baina, Afrikan? Pobrezia ekarri du globalizazioak Malira. Globalizazioarekin, mundua herri txiki bat denez, Malira Thailandiako, Txinako edo beste edonongo arroza iristen da, esaterako. Maliko emakume nekazariak, hala, ezin du arroza duen prezioan saldu. Arroza merkatu behar dute, ezer salduko badute. Eta familiaren diru sarrera bakarra horixe da. Emakumeak ez badu arroza saltzen, familia pobretu egiten da. Haurrek ezingo dute eskolara joan eta eskolara joan barik nekez irtengo dira zulo horretatik. Bestalde, globalizazioak bideak zabaldu dizkio turismoari. Eta horren eragina negatiboa izan da. Turismoak esaterako emakumeen eta haurren trafikoa handitzea ekarri du Afrikako herrialde askotan. Era berean, ateak zabaldu dizkie bortizkeria modu berriei. Ez ahaztu, emakumeak eta haurrak direla globalizazioaren biktima nagusiak. Pobreenetan pobreenak dira globalizazioaren biktimak. Malin, emakumea gizonaren menpe bizi dela diozu eta usadioaren izenean egiten direla emakumearen kontrako eraso asko. Emakumea menpekotasun egoeran bizi da, bereziki Afrikan. Emazte leial edo ama ona izateko hezten da emakumea, senarraren itzal izateko. Genero indarkeria eguneroko kontua da. Mutilazioa da emakumearen kontrako indarkeria adibideetan bortitzenetako bat, eta eskola ukatzea bestea. Izan ere, analfabetismoak indarkeria dakar. Lebira ere badugu. Lebirak, senarra izandakoaren anaia edo etxekoren batekin ezkontzera behartzen du emakume alarguna. Familiaren ondasunak eurentzat izan daitezen egiten dute hori senarraren etxekoek. Senarra beharrean emaztea hiltzen den kasuetan, berriz, senarra hildakoren ahizpa gazteenarekin ezkonduko da. Hezkuntza aipatu duzu. Malin ere, emakumeak eta gizonak ezberdin hezten direla diozu, eta, ondorioz, emakumeek euren modukoak babestu beharrean zigortu egiten dituztela. Bai. Alaba, ama edo emazte ona izateko hezten da bata, eta buruzagi izateko bestea. Eta horrela ezin da indarkeria amaitu. Bigarrenaren inguruan, zer esan. Hemen ere gertatzen da hori. Emakume bat bortxatu dutela eta hark zer egin duen galdezka hasten dira han emakumeak. 'Bortxatu egin dute gona motza zeramalako' esango du batek, eta halako ordutan halako lekuan egon beharrik ez zuela besteak. Zer egin horri buelta emateko? Duela hamar urte gizonei irakasten hasi ginen gu, asmo horrekin. Gizonek ulertu behar dute, emakumeek ezetz esateko eskubidea dutela; Era berean, emakumeek jakin behar dute ezetz esateko eskubidea dutela. Gizonei hori ulertarazten saiatzen gara, gero haiek beste gizonak hezi ditzaten. Zertan diharduzue egun zuen erakundean? Duela 25 urte elizaz ezkondutako 125 bikote inguru zibilez ezkontzea izan da egin dugun azkena. Duela hiru bat aste ezkondu genituen, emakumearen eskubideak bermatzeko. Lege aholkularitza bulego bat dugu. Euren eskubideak zeintzuk diren jakinarazten diegu. Kontatzen digutena entzun eta ez dagoela genero indarkeria justifikatzeko arrazoirik esaten diegu. Nolanahi ere, gure asmoa genero indarkeria jasan duten emakumeentzako zentro bat zabaltzea da. Aldi baterako aterpetxea izango litzateke. Zentrora medikua joango litzateke, emakumeak eta haien seme-alabak artatzera. Txikienek eskolak ere hartuko lituzkete. Bitartean, neure etxean hartzen ditut.  