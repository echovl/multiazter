Docutec Angulak Angula edo txitxardinari buruzko informazioa. Arrain ñimiño honen jatorria Sargazoen itsasoa da. 3-4 urte dituela iristen da Euskal Herrira. Oria itsasadarreko ertzetan harrapatzen da, batez ere, itsasgoran. Ihes egiten dutenak beren jatorrira itzultzen dira aingira bihurtuta. Itsas uretan zuriak dira, beltzak haztegian. Txitxardina gaur egun luxuzko jakia da. Donostiako San Sebastian bezperan egon ohi da gorenean. Bisiguaren ordez Gabonetan jateko ohitura asko zabaldu da. Egosiak, bizirik edo jelatuak eros daitezke. Freskoen garaia azaroa eta apirila bitartekoa da. Etxean edo haztegian uretan tabakoa irakiten jarriz akabatzen dira. Adituen esanetan, ezer gutxi dago angulen ahogozo eta leuntasuna baino finagorik. Berezkoa duen dohaina nabarmentzeko nahikoa da baratxuriz eta piperminez bizigarritutako olio errea. Angulak baratxuritan lurrezko kazolan jaten dira. Hala ere, beste prestaera batzuk ere baditu: tortillan, zopan edo entsaladan. Txakolina du lagungarri onenetakoa. Aginagan eta Bilboko itsasadarreko Islan harrapatutakoak izan dira ospetsuenak. Hala ere, Deban, Sasiolan eta Urolan, Beduan ere gutxi baina onak hartu izan dira. 80.eko hamarkadan erruz gutxiagotu ziren, espeziearen biziraupena arriskuan jarriz. Hori dela eta, asmatu da txitxardinaren ordezkoa, angularen zaporerik ez badu ere: "Gula". Alaskako arrain bat erabiliz egiten da, angularen forma, kolorea eta zaporea emanez. Aginaga auzoan gaur egun angula eta deribatuen industria handia dago. Jendiak badaduka aberastu naia; angula arrapatzearren utzi dute oia. Gazteluren bertsoak ekartzen digu gogora arrain hau zein preziatua den gure artean. Ez, nonahi, ordea: Bretainian, esate baterako, zizare honi halako estimazioa geniola jakin arte, simaurra eta pentsuak egiteko erabiltzen zuten. Bestalde, gaur egun munduko angula erosle handiena Txina da. Arroza garbitzeko erabiltzen dituzte arraintxo hauek, landare belarkara honek dituen parasito guztiak irensten baitituzte. Gainera, aingira bihurtuta, bere balioa handitu egiten da. Txinatarrek oso gustuko dute.