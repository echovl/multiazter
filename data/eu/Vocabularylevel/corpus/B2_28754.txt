Docutec Sexualitatea argitara ateratzea mesedegarria izan da Marta Arasanzekin, sexologian espezializaturiko psikologoarekin, elkarrizketa Psikologia klinikoan lizentziaturik, sexologian espezializatu zen Marta Arasanz Valentziako Unibertsitatean eta Espill Institutuan. Arasanzen iritziz, sexualitatea ugalketara bakarrik bideraturiko jokamolde gisa gainditurik, sexua jolas eta laket bide gisa ulertzean maila humano hutsera bideratzen dugula aldarrikatzen du, "atsegin egitea gizon—emakumeok bakarrik dugun ahalmena delako". Zergatik egiten zaigu horren zaila sexuaz jardutea? Ohikoena, alderdi morboso edo nabarmenera murriztea izaten da, giza sexualitatearen beste hamaikatxo alderdi (kulturalak, erlijiosoak, sozialak, politikoak, hezkuntzazkoak eta fisiologikoak, gutxienez) ahantzita. Dena den, sexua gure barne—barneko mundu horren parte da. Mendetan zehar debekaturiko kontutzat aurkeztu izan digute, intimitate hori errespetatu gabe: beraz, ezkutuan gorde behar izan dugu denok. Gizarteak, iruzur horretatik askatzean, hainbatetan kontrako alderdira jauzi egin zuen eta, hein batean bederen, arinkeriaz tratatu egin du; areago, hainbat alorretan arrunkeriaren parean agerrarazi izan du, erreibindikazio gisa edo. Korronte askatzaile horiek sexua pertsonaren intimitatearen parte bat dela ahantzi edo alboratu zuten, nolabait. Nola normaliza daiteke sexuaren sozializazioa? Sexualitatea argitara ekartzea biziki mesedegarria izan da baina, zernahik bezala, horrek ere baditu bere itzalak: hedatu izan diren informazioen zorroztasunik ezagatik sekulako prezioa ordaintzen ari gara egun. Ez dira aintzat hartzen sexua ongi ez ezagutzeak sortarazten dituen frustrazio eta angustiak eta bizpahiru mito baizik ez dira tratatzen, oraindik indarrean irauten duten okerreko ideietan bat ere sakondu gabe. Duela urte gutxi haurrei masturbatzeak alopezia ondorioztatzen zuela "irakasten" zitzaigula gogora badakar norbaitek, inguruan irribarre mesfidatiak sortuko zaizkio baina, halaz ere, arras sustraiturik segitzen duten sinesmen faltsu batzuk zalantza izpirik gabeko egiak iruditzen zaizkigu. Esate baterako... Koitoari gehiegizko garrantzia ematen zaio oraino. Laket kontzeptuaz ari garela, kontuan izan koitoa ez dela beti sexu praktikarik atseginena, ezta laket handien ematen diguna ere. Frogatua dagoenez, emakumeen %70, sexu harremanak koitora bakarrik murriztuz gero, ez daude ase. Hona beste mito bat: masturbazioa bikotekiderik ez duten pertsonek bakarrik egiten duten sexu praktika da; egiari zor, era guztietako pertsonen ohiko jokamoldea da, natural—naturala. Horra beste bat, oraino: zure bikotekideak aurkitu behar du zuri zer gustatzen zaizun, zerk kitzikatzen zaituen gehien. Badirudi sexua zientzia infusoa dela, hark zuregana sentitzen duen maitasunari esker, inongo hitzik esateke, nola eta non laztandu behar zaituen jakiteko gauza izan behar duela. Gure jokaera sexualetan eraginik izan al dute zinema eta telebistako eszena esplizituek? Sexuaz jarduteko filmak lagungarri ditugu, baina mitoak iraunarazten dituzte eta, gainera, gaztetxo eta nerabeei ez ezik, pertsona helduei ere okerreko ezagutza transmititzen diete. Zineman oso sexu mugatua ikusten dugu: ohea, gizona, emakumea, mugimendu sinkronizatu batzuk, berehalako kitzikatzea eta sekulako orgasmoa. Antisorgailuak, zelulitisak, tripatzarrak... alboratu egiten dira, oro har. Klitoririk ez da munduan, jakina. Sexualitatea genitalizatzen ari gara horrela, eskarmentu jakin batzuetara eta gorputz perfektuen klixeetara ekarrita. Horrek, dudarik gabe, gizakiaren auto—estimazioa apaltzen du eta, gainera, sexuaz gozatzeko unean ikaragarri inhibitzen du. Hirugarren adinean ba ote da sexualitaterik? Horixe badela, etengabeko ikasketen arabera bilakatuz doana, gainera. Ez gara ari berebiziko koitoez, ezta nerabeen kitzikatze sutsuaz, baina laztan bat hartzea, bestearen azala sentitzea, sentsazioen hegaletan doala sentitzea inork ez du mingarri. Emakume askok, gazteak oraindik, 50 edo 60 urte baizik ez dutelako, iruzurraren biktima sentitzen direla aitortu izan didate, urte askotan sexualitatea ebatsi egin zaiela idorotzean. Hona guraso askoren kezka: noiz eta nolako hitzekin mintzatu behar zaizkie sexuaz haurrei? Nola uztartu beraiek pentsatzen dutena eta ikastegietan ematen den heziketa sexuala? Haurrei sexuaz kontatzen zaienak eta esaten zaizkien hitzek baino askoz ere eragin biziagoa dute beren hezitzaileen, gurasoen, irakasleen jarrerek, sexuaren aurrean inguruko pertsona helduen jarrera hautematen baitute. Orain helduak garenok sexualitatea bizi izan dugun era nardagarrian bizi ez dezaten ahalegindu behar dugu.