Docutec Santi Auzmendi: «Apain janztea gustatzen zaigu euskaldunoi» Euskaldunen janzteko ohiturei buruzko iritzia azaltzen du jostun eta moda denda baten jabeak. Moda gizonen artean sartzea asko kostatzen dela dio. E.J. / Erredakzioa Nola janzten da jendea egun? Gizonezkoak modatik kanpo samar daude oraindik. Janzteari buruzko kezka ez da guk nahi genukeen mailara iritsi, baina emakumeen kasuan bai: nahiko ondo janzten dira, gaurkotuta eta irudi ona emanez. Asko aldatu al da janzkera azken urte hauetan? Aldatu ez da asko aldatu. Kontsumo indartsu bat egongo balitz; hau da, modaren kultura zabalagoa balitz aldaketa handiagoa egongo litzateke,baina gehiegi asimilatzen ez dugunez -gizonezkoen kasuan ari naiz, batez ere- modaren kontua lasai samar doa. Zer dela eta gertatzen da ez asimilatze hori? Ez dakit, zaila da erantzun bat ematea, baina kultura falta dagoelako izango da agian. Gizonezko bat ez duzu inoiz ikusiko moda aldizkari bat besapean duela eta hori da gakoa, emakumezkoak ikusten baititugu. Harrigarria izaten da gizonezko bat aldizkari batekin ikustea. Pasareletan eta agertzen diren joerak ikusten al dira kalean, kasurik egiten al zaie? Emakumeek bai, gizonezkoek ez gehiegi. Pasarelako gauza asko, dena dela, moldatuta iristen dira kalera. Azkeneko desfileetan, adibidez, transparentzia asko ikusi dira, baina kalerako forru antzeko bat jartzen zaie. Pasarelakoa antzerkia edo espektakulua da, azken finean. Zer nolako erosleak gara? Bakarra baina ona, ala gauza asko eta merkeak erosten ditugu? Bietatik. Erdibidea oso zaila da orain. Jendeak merkea edo maila altukoa erosten du. Badago sektore bat arropa ona erostea gustatzen zaiona, hala ere; guk arropa mota hori eskaintzen dugu, eta saltzen dela ikusten dugu. Zein da zure eroslearen profila? Denetarikoa, baina gero eta jende modernoxeagoa. Gu ere estilo horretara goaz, eta modernizatzen edo janzteaz kezkatzen den jendearekin gero eta gehiago lan egiten dugu. Euskaldunok ba al daukagu estilo propiorik? Bai, apaintzea gustatzen zaigu, inkontzienteki bada ere. Ondo azaltzeari buruzko kezka hori oso sartua dago herrian, eta horrek ondo janztera garamatza. Askotan ikusten dut berez modaz kezkatzen ez den jendea erraz hurbiltzen dela arropa modernoa erakutsiz gero. Ezberdintasunik ba al dago, adibidez, Donostia eta Bilboren artean? Bai, noski. Donostia, ez dakit itsasoarengatik edo zergatik den, baina modernoxeagoa izan da beti Bilbo baino. Bilbo klasikoagoa da. Modaren merkatuan aldaketa asko dago azkenaldian, denda asko ireki dira, itxi ere bai... Bai, mugimentu handia dago, gehiegizkoa, eta denda asko itxi egin behar izaten dituzte. Denda itxi behar izaten dutenek, gainera, diru asko galtzen dute eta hori erabat penagarria izaten da.