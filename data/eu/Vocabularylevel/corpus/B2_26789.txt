Docutec Pintxo, pintxo gure gutizia da Tabernetako pintxoei buruzko artikulua. Donostiako taberna bateko nagusiak esandakoak eta pintxoei buruzko berrikuntzak azaltzen ditu. Joxemari CARRERE/ Zabaldu berri dute taberna. Barra hutsik dago. Tabernari gaztea ogi xerrak prestatzen ari da bazter batean. Astiro barra tristea pozten hasten da, kolorez, zaporez eta usainez gainezka. Hamar minutu lehenago hutsik zegoenak bezeroaren zentzuak betetzen ditu orain. Pintxoak dira, banderillak, zizka—mizkak, mokadutxoak. Hamaiketakoaren itxura genukeen pintxo bat hartzearena. Eguerdi partean baxoerdi batekin mokadutxo bat hartzeak otordu arteko tartea hobeto eramaten lagunduko digu. Arratsaldean, berriz, lagunartean afaltzera abiatu aurreko unea pintxo batekin lagunduko dugu, gutizia gisa edo. Poteoan gaudela, banderilla bat alkoholaren lurrunetan ez galtzeko lagungarri izango dugu. Patata tortilla, gilda, txorizo egosia, kroketa eta antzekoak izan dira otordu arteko mokadutxorik ohizkoenak. Dena dela, azken urteetan sekulako aldaketa bizi izan du gastronomiaren arlo txiki honek. Egun taberna askok sekulako eskaintza erakusten du barra gainean, gosetuen ahoak urtzeko modukoak. Pintxoen hiriburu ezbairik gabe Donostia bihurtu dela esan dezakegu. Bertako hamaika tabernak sekulako oparotasuna erakusten du eguerdi zein arratsalde partean. Sukaldean barran bezainbeste langile ikus daiteke lanean, bezero gutizizalearen gogoa ase nahian. Badira tabernak beren berezitasunak eskaintzen dituztenak eta pintxo zale asko han—hemen ibiliko da hangoak eta hemengoak dastatzeko asmoz. Horietako bat Ganbara dugu. Bertako nagusia den Jose Ignacio Martinezi familiatik datorkio tabernari lanetan aritzeko ofizioa. Aitak Martinez taberna zabaldu zuen Errioxatik etorrita eta hantxe hasi ziren, beste leku askotan bezala, banderillak eskaintzen. «Aita izan zen gilda ospetsua asmatu zuena —ezagutarazi digu Jose Ignaciok—. Piperminak, antxoak eta olibak txotxean sortutako nahasketak sekulako arrakasta lortu zuen. Ehunka saltzen genuen. Ondoren beste taberna askotan ematen hasi ziren. Izena jendeak jarri ziola uste dut, zinemako garai bateko Gilda pertsonaia gogoan hartuta nonbait, hura bezain pikantea zelako edo». Sinpletasun hartatik sekulako lanketara pasa da banderillen mundua. Zaporeak, koloreak, jaki exotikoak, platerean jan ohi ditugun osagaiak formatu txikian jan ditzakegu orain. Aldaketa horren. zergatiaren berri eman digu Ganbarako nagusiak: «Garai batean osagai gutxi zegoen. Gaur egun, berriz, denetarik aurkitzen duzu merkatuan, lehen ikusi ere egiten ez genituenak edo aberatsen mahaietan bakarrik zeudenak. Orain merkatura joan eta denetarik duzu, urrutiko jakiak, saltsak, aurrez prestatutakoak. Honek ekarri du banderillak osagai gehiagorekin prestatu ahal izatea. Lehen pentsaezina zen, esate baterako, izokinarekin zerbait prestatzea eta orain erabat arrunt bihurtu da. Egungo joera da pintxo tradizionalak behera egitea eta landuak eskatzea». Tabernatik kanpora Hain sinplea dirudien gastronomiaren arlo txiki honen atzean hainbat buruhauste agertzen dira. Kalitatearen eta prezioaren arteko oreka esate baterako. «Produktuak lanketa handiegia izateak askotan ez du esan nahi hobeto salduko denik eta, gainera, lan handia emanez gero, prezioak ere gora egingo da eta, hortaz, ez da errentagarria izango. Kalitate, prezio eta lanaren arteko oreka bilatu behar duzu. Pintxo berri bat asmatzerakoan kontuan hartzen dugu gehien eskatzen direnak beroak direla, hau da, sukaldetik zuzenean ateratzen direnak; barrakoak gutxien kontsumitzen ohi dira». Gosea arintzeko era honek tabernatik kanpora jauzi egin du. Bere jatorrizko leku horretatik beste gisako tokietan ere eskaini ohi dira zizka—mizkak. Kongresuetan, biltzarretan, aurkezpenetan eta antzeko bilkura sozialetan. Honek ekarri da horretarako bereziki sortutako enpresak agertzea. Horietako bat Gutiziak dugu. Catering enpresa honetan pintxoa goi mailako jaki gisa lantzen da. Ideiaren sorrera Frantziako Tour—a Donostiatik irten zenean hasi zen mamitzen. Orduan lau taberna elkartu ziren gure gastronomiaren alde berezi hau erakusteko asmoz. Esperientzia hura ikusirik, bertan parte hartutako batzuek eskaintzak bazuela irteera eta enpresa antolatzea erabaki zuten. Igor Agirre bertako bazkidea da eta halako gastronomiaren arlo bereziaren arrakasta gure mugetatik kanpo ikusi du. «Eusko Jaurlaritzarekin egon ginen Bruselan eta sekulako harrera ona izan zuen guk eskainitakoak. Orduz geroztik kanpotik deitu izan gaituzte eta beti harrera ezin hobea izan du horrelako jaki motak. Gure gastronomiaren beste alde bat erakusteko modua ere bada». Bazkariaren ordezko Dena dela, mokadutxoak ez ezik bazkariaren ordezko bihurtzen dira batzuetan pintxoak. «Ohartu gara —jarraitu du Igorrek—, enpresa askotan bazkaria baino nahiago dutela halako pintxoak eskaintzea. Alde batetik, merkeago ateratzen zaielako eta, bestalde, originalagoa dirudi; horrekin batera jaki ezberdinak dasta ditzakete. Baina pintxoen eskaintza asko zabaldu da. Edozein inaugurazio edo aurkezpen lunch batekin laguntzea ohitura bihurtu da eta bezeroa gero eta exijenteagoa da, asko begiratzen dio kalitateari». Tabernetan bezala, hor ere produktuen aukera zabalak pintxoen eskaintza areagotzen du. Harrigarria da zenbat banderilla ezberdin asma daitekeen. Hotzak, beroak, ogi gainean, ogirik gabeak, koilaratxoetan... Jatetxe baten menua dirudi. Kroketarenak egin duela esango luke ezkor batek. Maionesa eta bexamelaren erresumaren amaiera heldu ote da. Igorrek argitu digu hori. «Guk pintxoa lantzen dugu platerean ateratzen dena gogoan hartuta baina txikitua. Osagai berak, zapore bera, baina miniaturan.Aurkezpenari garrantzi handia ematen diogu, ez bakarrik pintxo bati, baita pintxoak platerean erakusteko moduari ere. Jakina da janaria begietatik sartzen dela lehenengo eta garrantzi handia hartzen du nolako tankera duen». Mintzatzen garen bitartean pintxoak eta pintxoak ari dira gure begi zein sudurren aurretik pasatzen eta, gosaldu berria izan arren, zerbait mugitzen da garunetan eta ondoren sabelean. Hainbat kolore eta forma. Itxura imajinaezinak. Koilaratxoetan kiribildutako antxoila batzuek jateko pena ematen dute, hain polit jarrita. «Gero eta haragi gutxiago jartzen dugu. Azken arazoengatik edo, baina jendeak nahiago du arrainez edo barazkiz egindako pintxoak jan. Orain ari gara ehizarekin probak egiten, basurdea eta antzekoak. Hurrengo erronka ogia kentzea izango da». Baina, ogia kenduz gero, nola jan patata tortilla edo piper be—tea? Asko aldatzen ari da pintxoaren mundua dudarik gabe. Bitartean, Ganbarako barran Jose Ignaciok zerbait hartzeko gonbitea egin digu, dena ez da hitz egitea, ezta? Ganba arrautza—irinetan, esparragoa ere. Edateko, txakolina. Eta tertulian jarraitzen dugu. Behar den moduan, barran jarrita, alegia. Nagusiaren lagun bat hurbildu da. Bilbotarra da baina onartzen du Bilbon pintxoa ez dela tabernetan behar bezala lantzen. Ondoko lagun taldea hortzetik hortzera ari da. Atzerritar batzuk, platera eskuan zein banderilla aukeratu erabaki ezinean. Barraz beste aldean tabernari gazteak ogia xerratzen jarraitzen du. Beste txakolin bat. Zizen eta onddoen garaia omen dator. Pintxo berriak egiteko garaia. Kroketak airean pasa dira. Beste bat? Tira.  