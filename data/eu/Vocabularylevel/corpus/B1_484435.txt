Docutec Victor Goikoetxea: "Margolan batek ez luke inor epel utzi behar". Victor Goikoetxea margolaria oraindik ez da oso ezaguna gure artean, hormako pintura ez delako ohiko diziplina. Atzerrian, baina, ezagutzen dute eta bere lanen bat ikusi duenak halabeharrez jarri du arreta. Estimatuak dira bere lanak eta ikaragarria da lanbide honetan prestatzeko egin duen bide luzea. Etengabe ari da ikasten eta sortzen, eta orain Santurtziko dorretxe baterako proiektu erraldoia bukatzen ari da, ikasitako guztiaren emaitza dena. Prestakuntza, ikerkuntza eta irudimena dira zure lanaren hiru oinarriak? Garrantzitsuenak esperientzia eta oinarria dira. Pinturan 13 urterekin hasi nintzen. Obelixen antzera, pintura-eltzean erori nintzen. Aitak pintura tailer batean lanean jarri ninduen, ez nuelako ikasi nahi. Horregatik diote abantaila dudala, pinturaren sukaldea ezagutzen dudalako. Izan ere, ideiak etortzen zaizkizu oinarri ona daukazunean. Zure lanen tamaina eta prestatzeko hartzen duzun denbora kontuan hartuta, zenbat lan egin ditzakezu urtean? Aurten, batez ere erraldoi bat, Santurtziko dorretxekoa. Eta horrez gain, lan txiki pare bat: etxebizitza promozio bateko lau ataritan lan bana egin dut, paisaia bat eguneko une desberdinetan, eta Donostiako Aquariumeko sarrerakoa. Proiektu batzuk azkarrago egin ditzaket, eta beste batzuek sormen lan handiagoa behar dute. Lan gehien ideia aurkitzeak ematen dit. Zure lanak ustekabea piztea du helburu nagusia? Bai. Adibidez, Santurtziko dorretxerako prestatzen ari naizen lanarekin ikuslea hunkitu egin nahi dut. Arrantzale, meatzari edo baserritar batek lana ikustea eta esatea, "horrelakoa zen gure mundua". Margolan bat ikusleak epel uzten bazaitu, kontu txarra da. Geldiarazi egin behar zaitu, zalantzan jarri... Gero eta zailagoa da ustekabea sortzea, ezta? Bai. Informazio gehiegi daukagu, egunero telebistan edo interneten oso irudi gogorrak ikusten ditugu, baina ez dute eraginik guregan, bihozgabe batzuk gara. Gainera, klik baten bitartez edozer ikus dezakezu. Are gehiago, edonork uste du profesionala dela: argazki-makina bat erosi eta argazkilaria dela edo ikastaro bat eginda, nahikoa dela. Gaur egun benetako lanbideak ez dira ikasten eta galtzera doaz. Lehen langileak artisauak ziren eta lanbidea ondo ezagutzen zuten. Asko ikasi duzu, baina oraindik jarraitzen duzu. Zenbat eta gehiago jakin, orduan eta zalantza handiagoak? Hala da. Ondo egiten dudanak ez nau arduratzen. Ikusten dut nora heltzen naizen eta zer falta zaidan, eta hori da hobetu nahi dudana. Baina honek ez dauka bukaerarik. Santurtziko dorretxeko lana da orain arte egin duzun garrantzitsuena, tamainagatik eta lantzen ari zaren sormen-lanagatik? Bai. Orain arteko handiena da, baina duen ezaugarririk bereziena konplexutasuna da. Nire ezagutza eta esperientzia guztiaren batuketa da. Gainera, nire kabuz sortzen utzi didate eta hori oso eskertzekoa da. Orain arte egin ditudan lanetan pintura, perspektiba, argiaren ikerketa, itzalak... landu ditut; baina honako hau urrunago doa. Diziplina eta material asko lantzen ari zara lan horretan... Bai. Lana hiru eremutan banatu dut: arrantza, meatzaritza eta baserria; eta erreminta eta materialak lortu ditut. Itsasontzirik gabe ez dago arrantzarik; horregatik, horren armazoia itsatsi dut, baita sareak eta arraunak ere... eta gainean margotuko dut. Meatzaritza irudikatzeko materia integratu nahi dut. Hala, burdin likidoa erabilita, oxidoa, azidoa, ikatza eta beste hainbat material gehitzen ari naiz. Horrez gain, baserri zaharretako egur bila ibili naiz, eta horri garai paganoen eguzki-lorea eta kristau garaiko gurutzeak batu dizkiot; baita Enbeitak baserriei buruz idatzitako bertso bat ere. Euskal Herrian oso gutxi zarete hormako pintura lantzen duzuen margolariak, baina zer harrera daukazu kanpoan? Hemen baino askoz gehiago ezagutzen naute. Atzerrian hainbat lan egin ditut: Versailles (Frantzia), Utrecht (Holanda), Chicago, London... Baina Europako hormako pintura oso klasikoa da. Nik argazkia, perspektiba, bolumena eta espazioa ikertzen ditut eta gainera materialak sartzen ditut. Horrek harridura sortzen du Europan. Nik ere klasikoa maite dut, baina aurrera egin behar da. Bestalde, ondo dago kanpoan zer egiten den ikustea. Hala ere, niretzat errekonozimendu onena da norbaitek lan bat egiteko eskatzen didanean; horrek bai sinesten du nire lanean. Goazen hastapenetara. Kasualitate baten ondorioz hasi zinen hormako pintura lantzen... Bai. 21 urte nituela-edo, etxe ondoan zegoen pintura-akademia batera joan nintzen ikasteko asmoz. Jende askok kontrakoa pentsatu arren, txikitan ez nuen ezer marrazten eta brotxa lodiko pinturan halabeharrez hasi nintzen. Felix Rincon irakasleak marrazki bat egiteko esan zidan, eta ikusi zuenean esan zidan ahaleginduz gero etorkizunean pinturari esker biziko nintzela. Ez nion kasurik egin, baina behin eta berriro esan zidanez, proba egitea erabaki nuen. Ikasketak gogorrak izan ziren, ezta? Bai. Felix Rinconek aholkatu zidan Arte Ederrak egin beharrean, Parisera joateko eta lana utzita hara joan nintzen, baina frantsesez piperrik ere ez nekien. Hirugarren saiakeran onartu ninduten, baina sinatu behar izan nuen ez nituela eskolak oztopatuko. Ez nuen ezer ulertzen, eta beste ikasleek zer egiten zuten adi egon behar izaten nuen! Iluntzean, eskolatik etxera trenean hitzak ikasten aritzen nintzen eta uneoro irratia piztuta. Birrinduta, leher eginda bukatzen nuen. Halako batean, frantsesa ulertzen hasi nintzen. Diru asko ordaintzen nuen eta ez nuen inongo bekarik; hala, buru-belarri aritu nintzen ikasten. Horren ostean, Hernanira itzuli eta lana egiten nuen dirua aurrezteko, eta berriz buelta: Bretainian ere beste urtebete pasa nuen, are eta gogorragoa. Hamar urte eman nituen honela. Zergatik aholkatu zizun Felix Rinconek hormako pintura lantzea? Berak esan zidan ni tamaina handiko lanetan trebeagoa nintzela. Pinturarekin eta musikarekin antzera gertatzen da: badira, Schubert eta Schuman bezala lirikoagoak diren musikariak; eta Beethovenen gisako musikari epikoak. Felix Rincon lirikoa da: koadroak, figurak...; eta ni, dimentsioduna, sinfonia... Eta neu gaztetan oso ausarta nintzenez, bada, kasu egin nion. Denbora asko ematen diozu ikerketari... Bai. Ezinbestekoa da. Liburu asko aztertzen ditut lan bat egiten hasi aurretik. Eta Donostiako Aquariumeko sarrerako murala egin aurretik, adibidez, azaroan Donostiara joan nintzen marea biziak ikustera. Bestalde, margolariok, argazkilariek bezala, behatzaile onak izan behar dugu. Jendeak ikusten duena baino haratago ikusi behar dugu.