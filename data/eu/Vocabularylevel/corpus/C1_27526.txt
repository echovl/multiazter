Docutec Euskal liburugintza 2000 Berriki eman du ezagutzera Joan Mari Torrealdaik 2000. urteko liburugintzaren azterketa. Bestalde azken hamarkadakoak aipatzen ditu, eta liburugintzaren gabeziak azpimarratzen: «Liburu praktikoak, aisialdiari lotuak eta sukaldaritzakoak ditugu urrien». JOXEAN AGIRRE / Joan den hamarkadako batez bestekoaren gainetik baina aurreko urtean baino beheraxeago geratu da 1.519 izenburuko produkzioa. Zifra horrek gordetzen dituen gorabehera ezkutuak argitu dizkigu aztertzaileak eta elkarrizketan zehar beste hainbat puntu jakingarri jorratu dizkigu. Argitaletxe handien aldeko defentsa eginez, esaterako, kanpoko argitaletxe handiek Euskal Herrian sukurtsalak indartzeko planak dituzte. Gaiei dagokienez, irakaskuntzak eta haur eta gazte literaturak pilatzen dute ekoizpenaren erdia. Hogeita bost urte daramatza Joan Mari Torrealdaik euskal liburugintzari urteroko argazkia egiten, eta, azken urteotan erretiroarekin mehatxatu bagaitu ere, amore eman duela dirudi. Erakunde ofizialen batek lan hau bere gain hartzen ez duen bitartean, berak jarraituko duela agindu du. Hala dio behintzat, "Jakin"en 2000. urteko datuak argitaratuz eman duen artikulu luzean. Argitaratu dituen datuen arabera, 1.519 izenburu argitaratu ziren 2000. urtean, baina horietatik erdiak baino gehiago irakaskuntzari lotuak dira. «Irakaskuntzari lotua dago gure liburu produkzioa, hirutik bat arlo horretakoa baita. Haur eta gazte literatura gehitzen badiogu, produkzio osoaren erdira iristen gara. Hori da gure liburugintzaren ezaugarri nagusietakoa. Nik beti uste izan dut euskal liburuaren radiografiak gizartearen irudi bat ematen duela. Oso garbi dago non jarriak ditugun gure indarrak», adierazi zuen Joan Mari Torrealdaik. Egoera ez da, hala ere, hain berezia, Katalunian ere gauza bera gertatzen baita. Hutsune nabarienak 2000. urteko argazki horretan badaude ilunguneak. «Nire ustez, eguneroko liburuak, sukaldaritzari buruzkoak, bidaiari, mendiari edo aisialdiari lotuak falta zaizkigu. Ez dut esango ale batzuk kaleratzen ez direnik, baina gehienak erdaraz argitaratzen dira. Egoera diglosikoaren adierazle da hori, euskararen erabilera zein eskasa den adierazten dutelako», esan zuen Torrealdaik. Aurtengo berri ona literaturaren arlotik omen dator, 26 puntu hazi baita gaiari dagokion zerrenda, aurreko urtean baino 54 izenburu gehiagori esker. Guztira, 256 izenburu atera ziren. Nabarmentzekoa da, gainera, igoera horrek azken lau urteetako beheranzko joera hautsi duela. «Beheranzko joera horiek arriskugarriak dira, eta, aurten, zorionez, moztu egin da gorakada batekin. Narratibaren aldeko joera hau zabala da edozein modutan ere. Badirudi lehen saioak hartzen zuen esparrua narratibak bete duela. XX. mendeko katalogoa egin nuenean, irizpide berak aplikatu eta oso emaitza bitxiak atera zitzaizkidan. Gerra aurreko Pizkunde garaian generoka hartu eta antzerkia zen guztien buru. Kontuan izan behar da sasoi horretan Donostiako taldeak indar handia zuela. Frankismo garaian olerkia agertzen da nagusi eta gaurko produkzioan narratiba da konparaziorik gabe nagusi agertzen den generoa», esan zuen Torrealdaik. Saioak beste forma batzuk hartu ditu, Torrealdairen ustetan. «Lehen trinkoagoa eta helduagoa zen. Unibertsitateko produkzioak orain baino askoz indar handiagoa zuen lehen Europan. Titulu emale bihurtu da unibertsitatea, baina produkzio intelektual eta debateak desagerturik daude. Orain tesirik ez dago edo tesiak narratibaren itxurarekin ematen dira», jarraitu zuen Torrealdaik. 2000. urteko produkzioari gainbegiratu bat emanez gero, zertxobait behera egin du, baina hamarkadako batez bestekoaren gainetik geratu da. Joan Mari Torrealdik uste duenez, 1.500eko zifraren bueltan egonkortuko omen da euskal liburuaren ekoizpena. ISBNren datuek ez dute fidagarritasunik Datu bilketa da Torrealdaik egiten duen lanaren alderik gogorrena. «Argitaletxe handienei urteko liburu guztiak bidaltzeko eskatzen diet. Hilabetez-edo hemen fitxa teknikoak egiteko eduki eta itzuli egiten dizkiet. Oso zaila da 161 argitaratzailerekin gauza bera egitea, baina saiatzen naiz handik edo hemendik argitaratu dutenaren berri izaten, ez bainaiz fidatzen ISBNk ematen dituen datuekin. Izan ere, ez du ikerketarik egiten, eta, ondorioz, ez du fidagarritasun erabatekorik. Hain zuzen ere, 600 libururen aldea ateratzen da haien eta nire datuen artean. Orain urte batzuk katalanek egin zuten beren produkzioaren ikerketa bat eta %40ko aldea atera zitzaien ISBNren datuekiko. Batzuetan liburu ez direnak liburu bezala kontatzen dituztelako eta besteetan direnak ez dituztelako kontatzen; editoreen informazioaz bakarrik baliatzen ziren», esan zuen. Argitaletxe handien abantaila ugariak Argitara eman diren 1.519 izenburu horiek 161 ekoizleren artean kaleratu dituzte. Euskal edizioaren atomizazioaz hitz egin daiteke, beraz, bakoitzari hamarna liburu tokatzen baitzaizkio. Baina, beste era batera begiratuta, hamabi handienek %63 argitaratzen dute. «Gure artean eta euskara kontuan, tamainak, arrakastak, indarrak eta horiek denek konotazio negatiboak dituzte. Gure tradizioan militantismoak eta boluntariadoak ziren beharrezkoak. Frankismo garaian euskara erakundeetatik kanpo defendatu beharrak ekarri zuen joera hori. Baina bada garaia tamainari zentzu positiboa ematen hasteko, aurrera begira zerbait egin nahi badugu. Handi izateak liburu politika bat markatzeko aukerak ematen ditu, eta, aniztasuna salbatzen badu, abantaila gehiago ere baditu; esaterako, kanpoko balizko erasoei aurre egiteko indarra ematen du», esan zuen.      