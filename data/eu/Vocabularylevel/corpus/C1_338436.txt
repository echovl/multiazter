Docutec Bilboko Arte Eder Museoan: José Gutiérrez Solanaren artelanak "Solanaren pinturan arlotekeria eta zentzugabekeria dago, baina gizonak ausardia izan zuen zezenari adarretatik heltzeko. Bere lana onartzen ez dutenek ez dakite bizitza bere errealitatean ulertzen", dio Ramon Gayak. José Gutiérrez Solana (1886-1945) Madrilen jaio eta hil zen. Santanderreko indiano aberats baten semea, Madrilen eta Santanderren bizi izan zen. 1898ko belaunaldiko idazleekin harreman estua izan zuen eta, nolabait, beraiek Espainiaz zuten ideia ezkor hura, oihalera eraman zuen. Madrileko San Fernando Arte Akademian egin zituen ikasketak. Grabatzaile aparta. Bere artelana berritzailea izan arren, ez zuen bere burua inolako abangoardien sailean ikusi. Ramon Gaya idazleak dio Solana denboraz kanpo heldu zela artearen mundura. Bere obra espresionismoaren korrontean kokatu izan da, formaren edertasuna alde batera utzi eta sentimenduen adierazpenei lehentasuna ematen saiatu zelako. Camilo José Celaren iritzian, Solanaren pintura kostunbrista-kritikoa litzateke. Solanaren jarduera artistikoak Goyaren Margo Beltzen eragina du, zenbait arte adituentzat. Goya eta Solana, ordea, ezin dira erabat parekatu. Solana ez zen izan Goya bezain zirikatzailea. Ukitu surrealista ikusten du Calvo Serraller irakasleak Solanaren artelanetan. Solana bere garaiko artistarik arraro eta berezienetako bat izan zen: marrazkilaria, margolaria, grabatzailea eta idazlea. Solana 98ko belaunaldiko idazleek salatutako egoera soziala erretratatu zuen. Sei liburu idatzi zituen, horietako bat Paris hiriaz. Frantziako hiriburuan egin zituen egonaldi luzeetan Daumier, Courbet eta XIX. mendearen lehen hamarkadetan errealismoak jorratu zuen pintura sakonki ezagutu zuen. Solanak zioen artearen eginkizuna giza arazoei irteera bat aurkitzea zela. Hala ere, Espainian, XX. mendearen hasieran, ematen ziren jokabide beltz, zakar eta anakroniko asko margotu zituen ohiko kolore nabar, beltz eta okreekin. Bere koadroetan Espainia Beltzaren sinbolo ugari ikusten da: mozorrotutako pertsonak, boxeolariak, prostituzioa, santutasuna ... Juda Kristo besarkatzen eta Hezurtegia koadroek ondo adierazten dute bere ikuspuntua. Europan zehar egindako ibilaldietan ez zuen topatu alaitasun handirik. Gizakiaz ideia garratza, ezkorra eta goibela zuen. "Iruzurtutako pertsona" deitu zion Eugenio d'Ors idazleak, bizitzan zehar galtzaile bat izan baitzen. Bere lana bera hil ondoren baloratu zen. Gaur egun bere koadroak museoetan badaude ere, bere garaian artista madarikatutzat hartua izan zen. Bere hizkuntza artistikoa tradizioaren eta abangoardiaren artean kokatzen da. Parisen abangoardien giroa ezagutu arren, bere pintura herrikoia izan zen. Bizi zituen kezka antropologikoei erantzuten ahalegindu zen. Mapfre Fundazioaren sei olio-pintura, lau litografia eta hogeita bost akuaforte ditugu ikusgai Arte Eder Museoan maiatzaren 27ra arte.