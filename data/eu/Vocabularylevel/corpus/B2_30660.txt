Docutec Yang Huanyiren heriotza Duela gutxi hil zen 98 urteko Yang Huanyi izeneko emakumea Txinan. Emakume hau Nushu izeneko hizkuntzaren azken hiztuna zen. Duela aste gutxi Yang Huanyi hil zen. Emakume honek laurogeita hemezortzi urte zituen eta Txinan bizi zen, Hunan izeneko probintzian. Mila milioitik gora dira Txinan, beraz, hamaika izango dira han egunero hiltzen diren laurogeita hemezortzi urteko emakumeak. Ez luke zertan egunkarietan agertu. Ez luke zertan atentzioa eman. Baina Yang Huanyik altxor txiki bat gordetzen zuen eta betiko galdu dugu. Izan ere, emakume hau Nushu izeneko hizkuntzaren azken hiztuna baitzen. Nushu hizkuntzaren berezitasunik aipagarriena zera zen, emakumezkoek bakarrik ezagutzen zutela. Antzina Txinako emakumezkoek ez zuten hezkuntza formalik jasotzen eta horrexegatik garatu behar izan zuten idazteko era berezi eta sekretu bat: Nushu hizkuntza. Maiz arroparen gainean edota bordatuetan idazten zuten eta, besteak beste, alabei ezkontzari buruzko aholkuak emateko erabiltzen zuten. Baina Nushu hizkuntza betiko galdu dugu Huanyirekin batera. Badakit mundu globalizatu hau gobernatzen duten mandatariei bost axola zaiela Yang Huanyiren heriotza eta bera bezalako emakumeek hitz egiten zuten hizkuntza txatxua. Denak gizonezkoak dira eta ingelesez mintzatzen dira. Baina euskaldunok adi egon behar dugu. Ez da nahikoa guri ez zaigula horrelakorik gertatuko sinestea. Ez da nahikoa seme-alabak ikastolan matrikulatzeak salbazioa ekarriko duela pentsatzea. Yang Huanyiren heriotza ez dadila alferrikakoa izan.