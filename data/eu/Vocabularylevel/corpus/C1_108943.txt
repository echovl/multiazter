Docutec Juan Luis Goikoetxea: "Euskara irakastea artea da" 2/2 Duela gutxi argitaratu da Juan Luis Goikoetxearen doktore-tesia: 'Euskalkia eta Hezkuntza. Dakigunetik ez dakigunera Euskal Diglosia Irazian'. Urte luzeetako lana izan da, atsedenik eman ez diona, baina plazerez eta gozamenez egin duena. Euskalkia eta euskara batua zelan uztartu ikertzea izan da bere egitekoa, beti ere, irakaskuntzari begira. HABE: Urte askotako lana kaleratua ikusteak poza eman behar du.Juan Luis Goikoetxea: Eta atsedena ere bai. Lana egiten hasten zarenetik buelta asko ematen diozu, eta kaleratu bitartean etengabeko zuzenketetan eta aldaketetan ibiltzen zara. Kaleratu ostean arnasa hartzen duzu. Kito, dagoeneko ez da aldatzerik. H: ' Dakigunetik ez dakigunera' da zure tesia, orain arte hain txarto egin dugu?J.L.G.: Gertatzen dena da irakaskuntzan hausnarketa egingo bagenu, tesia egitea merezi duten gaiekin zerrenda amaibakoa osatuko genukeela. Badira lantzeko dauden beste zenbait gauza, esaterako, milioiak kostatzen zaigun ergatiboaren erabilera. Edo zelan irakurri behar dugun, euskarazko azentuarekin, erdarazkoarekin... Lan hau beharrizanei erantzutera datorrenetarik bat da. H: Zeure tesian Mendebaldeko euskalkia aipatzen duzu, bizkaiera. Bertan adierazitakoak beste edozeinentzat balio al dezake?J.L.G.: Teoria edozein euskalkitarako da aplikagarri. H: Ikasleak etxetik dakarren euskara euskalkia izan daiteke. Baina, gero eta euskaldun berri gehiago dago, eta horien seme-alaben ama-hizkuntza, ziurrenean, batua izango da.J.L.G.: Aldaera batua izango da. Baina, ez gelan edo eskolan ikasitako batua. Euskaraz bizi bada, inguruko euskararen eragin nabarmena izan beharko du horrek. Larrabetzun bizi den euskaldun berri baten seme-alabek batua egingo dute, baina lagunartean integratzeko hango formak eta moldeak erabiltzen hasiko dira. Hasieran, ' dute' esango dute, denborarekin, baina, lagun artean ' daurie' esaten amaituko dute. Begira, guk ez dugu egun osoko egoeratan batua erabiltzen; elkarrizketa hau euskara batuan egiten ari gara, amaitzen denean, ordea, bakoitzak berea egingo du, eta oso hur-hurrekoekin ezberdina erabiliko dugu, eta lagunekin beste bat... erregistro asko ditugu, eta euskaldun berriek ere erregistro ezberdinetarako ereduak behar dituzte. H: Esaten eta idazten duzuna irakurrita, iruditzen zait arazoari goitik heldu behar zaiola, irakasleetatik, esate baterako.J.L.G.: Baina irakaskuntzari dena eskatzea gehiegi da. Irakaskuntzak egin behar duena da bere lana ondo bete: euskaraz ondo irakatsi. Esaten zuen, bada, Xabier Amurizak: 'zergatik ez da euskara alemanera irakasten den moduan irakasten, hots, ondo?'. Guk ondo irakatsi behar dugu, ikasleek oinarrian dutena inoiz ahaztu barik. Dena den, argi dago gelakoak garrantzia duela. Irakasleak tokian tokikoa ezagutzen ez badu, eta liburuetan agertzen ez bada, ikasleak isildu egingo du, gorde, eta ez du erabiliko. Guraso asko kexu da, kezka bizia da hori. H: Beti ere gurasoak euskaldunak badira, baina bestela?J.L.G.: Bai, horretan arrazoi duzu. Erdalduna hor dago, egon, ez daki ondo egiten ote duen. Horretan ez dugu, ez, askorik aurreratu. H: Horregatik esaten nizun guraso erdaldunak dituztenentzat irakaslearen irudia oso garrantzitsua dela.J.L.G.: Bai, baina argi eta garbi utzi behar da gauza bat: hizkuntza bat irakastea ez dela erraza. Eta erdaldunei euskara irakastea artea da. Duela 30 urte euskara irakasten hasi ginenean Bilbon, pentsatzen genuen hizkuntza bat irakastea gelara sartu, eman behar genituen orduak eman eta alde egitea zela. Denborarekin konturatu gara hizkuntza batek asko daramala berarekin, kultura transmisio osoa, mundua ikusteko modu ezberdina. Eta hori dena igortzea ez da batere erraza. H: 'D' eredu batzuetan guraso euskaldunak eta erdaldunak dituztenak bereizi egin dituzte, horren aldeko zara zu?J.L.G.: Ez, ez naiz batere aldeko. Elkarrekin egotearen aldeko naiz, beti ere metodo desberdinean irakatsiz, gainera, kopuru txikian hori bai. Irakasleak batzuekin eta besteekin gauza ezberdinak landu beharko lituzke. Euskara etxetik dakartenek, duten euskaratik ikasi behar dutenera, erdaldunek une horretan duten mailatik abiatuta. Eta horretan garrantzitsua da ' berbalizazioa'. Ikasle euskaldunak berba egin behar du, naturaltasunez, etxean egiten duen moduan, hitzak osorik esanda. Konplexu artifizialekin apurtzeko oso ona da, eta bestetik etxean horrelako euskararik izan ez duen ikasleak ikas dezake. Transmisio bidezko altxorrari eusteko modu parebakoa izan liteke. Eta oker dauden esamolde eta berba asko saihestuko lirateke. Adibide bat jartzearren: Orain denek 'jolasten' dute. Etxeko aitaita-amamen euskara entzungo balute, eskolakoa zuzendu eta futbolean 'jokatu' erabiliko lukete. Horrelako akatsak ez lituzke izan beharko etxeko euskaldunak, eta erdaldunak ondo esaten ikasiko luke. Modu honetara euskara biak ikas ditzakete: batua edo estandarra batetik, eta tokian tokikoa, bestetik. H: Zure alabek zeure moduan egiten dute berba?J.L.G.: Gehienbat bai, baina ezberdin ere bai. Nik ez dut gurasoen modura egiten, eta neure alabek ere ez dute neuk legez egiten. Uler dezazun, nik Axularren moduan idazteko hamaika ahalegin egin beharko nituzke, eta hala ere, ez nuke lortuko. Zergatik? Ba ez dakidalako zein hitz baztertu zituen berak, zein gogoan hartu... Imitazio hutsa litzateke nirea. Nik alabek izan ez dituzten iturriak izan ditut: baserri eta arrantzale giroa ezagutu ditut, gure alabek ez. Egunkarian agertzen denean, 'goldatu beharra dugu herria', nik badakit zer esan nahi duen, nik ikusi izan dut goldatzen, eta ezagutu izan ditut goldea eta laia. Nire alabek, aldiz, ez. Hala ere, eurenak diren iturriak izan, badituzte, eta nik ezagutzen ez ditudan gauza asko jakin, badakizkite. Nik ez dakit praktikan zer den txateoa, eta ez ditut ezagutzen beraiek ezagutzen dituzten gauza asko. Hizkera apur bat aldatu egin da, baina etxeko euskararen ondarea neurri handian berbera da. H: Gero eta baserritar gehiago da kalera doana, eta gero eta kaletar gehiago baserrira doana. Bizitokiak hizkuntza erabilera baldintzatzen al du?J.L.G.: Baserri ingurunetara doazenak erdalduntzera doaz sarri. Eta herri guztien egoera ez da berdina, pentsatzen dut Euskara Biziberritzeko Plangintzaren barruan hori dena badela, eta azterketa soziolinguistikoak eginak izango dituztela. Garrantzitsua begitantzen zait ghettorik ez sortzea, hau da, 'hemen euskaraz eta hor erdaraz' modukoak ez sortzea. Gaur egun elebidunak edo eleanitzak garenok gero ere izango gara, eta gutxienez, horixe da eskatu beharko genukeena. Ez gara elebakartasuna aldarrikatzen ari, eleaniztasuna baizik. Ni euskaraz bizi naiz, horrela suertatu zaidalako, baina egunero-egunero euskaraz, espainieraz eta ingelesez egiten dut hitz. Hirurak erabiltzen ditut, baina euskaraz bizi naiz. Horixe da nire hautua. Hortaz, goazen lekura goazela, horixe da eskatu beharko genukeena, gure hautua gauzatzeko eta garatzeko bideak ematea. Gero bakoitzak erabakiko du zein hizkuntzatan sentitzen den hobeto, zein gurago duen eta zeinetan nahi duen denbora gehiago eman, baina oinarri legez: eleaniztasuna, hau da, euskaraz bizi eta beste berbeta bi oso ondo jakin. H: Hemendik aurrera idatzitako eta kaleratutako guztia praktikara eramatea dator.J.L.G.: Bai, eta hemendik aurrera dator zailena. Lan gogorra da aurretik duguna, baina tira, borondatearekin -eta aldaketa estrukturalekin- apurka-apurka... Osterantzeko lanak ere baditugu, askoz atseginagoak. Hurrengo lana -bat CDa, Irakaslearen liburua eta Ikaslearena dituena Hezkuntza Sailak argitaratu digu aurten- CD-ROM formatuan argitaratuko dugu. Hortxe ipiniko ditugu euskaldun zaharrak kantetan eta olgetan. Azken batean, teoria ondo dago, baina hori guztia garatzeko materiala derrigorrezkoa da, eta sortu ere sortu behar da. Transcription:[+] Transcription:[-] Juan Luis Goikoetxea-Transkripzioa GOIZALDE LANDABASO.- Gero eta euskaldun berri gehiago dago, gainera azkeneko datuak ikusita gero eta gehiago dira eta seguruen euskaldun berri horietako askok seme-alabak izango dituzte eta seme-alaba horien ama-hizkuntza edo euskalkia batua izango da. Zer gertatuko da kasu horretan? JUAN LUIS GOIKOETXEA.- Bai, aldaera batua izango da. Baina guk ezagutzen ditugun euskara batukoak, denok ezagutzen ditugu, ezta, familia osoak euskara batuan bizi direnak, baina euskara batu hori ez da gelan behin ikasi zena, euskara batua da, baina hori bizi bada euskaraz, inguruko euskararen ikaragarrizko kutsua hartuta dago. Euskara batua ikasi eta Larrabetzun bizi bazara, Larrabetzuko formak, eta azkenean heltzen dira gazteak, hau da esaten da integratzeagatik gazte taldeetan, batuan hasi zena esaten "dute" esaten hasi eta "deurie" esatera. Zergatik? Ba lagunartekoa delako hori, ezta, eta gaur egunkarian irakurri dut gazteen euskara eta zer egin behar den, eta hori, eta esaten zen gramatikaltasunak eta gramatikalkeria dagoela, eta gramatikalkeria ez, arazoa da gramatikaz gainera egokia izan behar duela berbetarako, eta egokia izatea da erregistro egokia erabiltzen jakitea, eta euskara batu hutsa eta batuaz egun guztia ez dugu egiten askok, gehienok egiten dugu euskara batua une jakin batean eta gero egiten dugu euskalkia beste batean. Eta euskara batua ikasten duenak ere erregistroak aterako ditu eta edukiko du erregistro goi-goi landu bat, gero lagun artekoa, eta lagun artekoan inondik sortzekotan euskara batuak ba euskalkietatik etorriko dena izango da.