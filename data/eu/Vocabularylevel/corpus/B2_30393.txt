Docutec Gaztetxo bat hil zaigu Oso gogorra izan da gertatutakoa eta errudunak topatzen ibiltzearekin arazoak biderkatzen ari gara. Erantzukizunak argitu egin behar ditugu eta egoerak hobetzeko erabakiak hartu. Epaitu beharrean lagunduko bagenitu guztientzako mesedegarria litzateke Gaztetxo bat hil zaigu, eta orain zer? Jokin hil zaigu sufrimenduak eraginda eta ezer baino lehen bere gurasoei esan nahi dizuegu, atsekabean lagun gaituzuela. Zuen sufrimendutik gertu egon nahi dugu, egoera hobetzeko bideak topatzearekin konprometituz, Jokini gertatutakoa errepika ez dadin. Berak hala nahiko luke. Gertakizun mingarri horren aurrean inguru guztia errudunak topatzera, morboan murgiltzera eta erantzukizunak astintzeko elkar lasaitzera dedikatzen ari gara. Horrela ez dugu ezer hobetuko eta, hobetu beharra daukagu. Arazo honen aurrean gizarte zibilak ere badugu erantzukizuna. Eta hau diot, sumatu dudalako, gai honekin politikariek hartzen duten jarrera bera hartu dela: zu lasai egon etxean, beste norbaitek baitu konpontzeko erantzukizuna. Ez da horrela. Gizarteak, osoki, ezin diogu muzin egin horrelako arazo bati. Horregatik jendea lasaitzera dedikatu diren guztiei argi utzi behar diegu tentsioa duen erantzukizuna eskatu behar dela. Lasai gelditzeak ez du konponketa bilatzen laguntzen. Erantzukizuna, batzuena zuzenagoa bada ere, guztiona da. Nola gelditu lasai, asko sufritzen duten zenbait gaztetxoren egoeraz ohartu ere egiten ez garela ikusten dugunean? Ez dugu lasai egon nahi ikustean zortzi gaztetxo, oraindik heldutasunera iritsi ez direnak, publikoki bortizki epaitzen ditugula; epaileak baino lehen jendeak publikoki errudun egin ditugula; kirastunak balira bezala jokatzen dugula haiekin hartutako neurriekin; babes gutxiena duten adinean helduak balira bezala tratatuak direla... Ezin dugu lasai egon erantzukizuna duten helduekiko jarrerak aztertzerakoan, denon lotsarako direlako. Gaztetxoen portaerekin alderatuz, oso epelak izaten ari dira. Jarrerak, harrerak eta egoerak diot, horiekin izan behar dugulako zorrotzak; eta pertsonekin bihozberak, bai gaztetxo eta bai helduekin. Oso gogorra izan da gertatutakoa eta errudunak topatzen ibiltzearekin arazoak biderkatzen ari gara. Erantzukizunak argitu egin behar ditugu eta egoerak hobetzeko erabakiak hartu. Epaitu beharrean lagunduko bagenitu guztientzako mesedegarria litzateke. Saio bat egin dezagun zenbait galderari erantzunak ematen ea hobekuntzak topatzen lagungarri zaigun: — Zer harreman mota dugu gurasook seme-alabekin. Etengabe epaitzen ditugu ala beraien egoeraz ohartzen gara eta beraiengandik gertu ibiliz lagundu egiten al diegu? — Zer harreman mota dute irakasleek ikasleekin, barne araudiaren neurrietan oinarritutakoa ala errespetuzkoa eta komunikazio egokiaren irizpideetan trebatutakoa? Beraiengandik gertu egonez gela barruan, jolas orduetan, joan-etorriko gune publikoetan... — Gaurko gizartean teknologia oso garatua dago, informazio asko jasotzeko modukoa; beraz, irakasleengandik gaien ezagupena jasotzea baino askoz ere gehiago behar dute gure seme-alabek. Honako gaiak landu beharko lituzkete: harreman egokiak nola egin, elkarren arteko arazoei irtenbideak jator nola topatu, komunikazioan trebatu, elkarkidetza landu, inguruko eskaintza tentagarrien aurrean beraien buruaren jabe nola izan ikasi... — Baina horretarako prestaketarik jasotzen al dute irakasleek? Irakasle eskoletako programetan non daude gai horiek? — Zentro bakoitzeko planetan non daude gai horiek? — Nola zaintzen dira gure zentroetan arriskutsutzat jotzen diren guneak arazoak ekiditeko? — Nola planifikatzen ditu zuzendaritzak jolas orduak? Irakasleak bertan ikasleekin jarrera aktiboan egonik, ikasleen harremanak ezagutzeko eta horren arabera laguntzeko? — Nola planifikatzen dira gurasoekin harremanak komunikazio egokia bermatzeko? — Zer pauso, noiz eta nola emango ditugu beharrezkoa dela uste dugun hori guztia berehala martxan jartzea lortzeko? Zortzi gaztetxo horiek beraiek egindakoaren ondorioak ekarri dien karga nagusiena barnean eramango dute bizitza guztian. Ez da nolanahiko karga izango beraientzat, eta egin dutenaren uzta gogorra jaso dute. Horren aurrean helduok zer laguntza eskaintzen diegu horiei, beraien barne egoera hori hobetu dezaten? Zentroko pertsona helduak gertatukoaren erantzukizuna izateaz gain, zortzi gazte horiek laguntzeko erantzukizuna ere badute. Haiei eta beraien familiei lagundu egin behar zaie arazoari irtenbide egokia emateko, bestela epaitzen ari garena errrepikatzen ari garelako. Ezin dugu utzi dena zigortze hutsean. Lagundu egin behar da. Barkamena eskatzea bide aberatsa da, bai eskatzen duenaren barnea sendatzeko, eta bai ematen duenaren barrena aberasteko. Egoerak, harrerak eta jarrerak epaitu eta aldatzeko bideak zehaztu behar ditugu. Pertsonei berriz, laguntza eman, batik bat oraindik heldutasunera iritsi ez direnei. Gaztetxoen egoeraz ohartzeko beraiekin egon behar dugu; ikasleen egoeraz kontzientzia hartzeko beraiekin egon behar dugu. Horrez gain elkarrekin komunikazio egokia izateko denok ikasi eta trebatu beharra daukagu, irakasle eta gurasook. Beraz, helduentzako mezuetan lasaitasunerako dei gutxiago eta erantzukizunerako gehiago. Gaztetxoekiko epaiketa gutxiago eta laguntza gehiago. Orokorrean neurri gutxiago eta maitasun gehiago. Hil den gaztetxoaren gurasoek gustura hartuko zuten irizpide horren araberako bidea jorratu izana eta beraientzat berandu da orain. Ez ordea beste askorentzat. Hasi gaitezen ba.