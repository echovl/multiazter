Docutec Tabakoa uzteko 5-15 urte Tabakoa uzteko Nafarroako gobernuak laguntzak emango ditu. Horren harira, tabakoa uzteko dauden moduak zerrendatzen eta azaltzen ditu; bai botika bidezkoak, bai psikologikoak. EVA DOMINGO / Donostia Tabakoa oso gogoko duenari zaila egin ohi zaio drogamenpekotasun hori gainditzea. Adituek diote bost eta hamabost urte bitarte egin ditzakeela erraz asko ahalegin horretan, tabakismotik guztiz ihes egitea lortu arte. Eginahal horretan laguntzeko geroz eta metodo gehiago eskaintzen ditu merkatuak. Trafiko istripuek baino jende gehiago hiltzen duen gaitza da tabakismoa, baina urte asko behar izaten ditu erretzaileak horretaz jabetzeko. Nafarroako erretzaileek zertxobait errazagoa izango dute aurten tabakoaren mendekotasunetik ihes egitea. Herrialde horretako gobernuak ahalegin honetan baliagarri diren botikak diruz laguntzea erabaki duen neurrian behintzat, hala izango da. Orain arte diruz lagundutako nikotina partxeak eskuratzeko aukera bazegoen Nafarroan, eta aurrerantzean "Bupropión" izeneko depresioaren kontrako pilulak ­"Zintabac" marka izenez merkatuan jarritakoak­ erosteko ere laguntzak emango ditu. Hain zuzen ere, Tabakoaren Aurkako Ekintzaren Foru Planaren barne emango dituzte botika horien errezetak. Urte bukaerarako, programa hori Nafarroako osasun zentro guztietan eskaintzeko asmoa dago. Erretzeari uzteko talde terapiei dagokienez, berriz, Iruñeko zentro guztietan antolatu nahi dira, eskaeraren arabera beti ere. Foru Plan horrek prebentzio kanpainak eta «kerik gabeko espazioak» bultzatu nahi ditu, era berean, legeak egun espazio publiko zein lantokietarako zehazten dituen arauak betearaziz. Nikotinazko partxeen aukerarekin, Nafarroako Gobernuak jendeak oro har ezagutzen duen tabakoaren aurkako farmakologia metodoaren alde egiten du. "Bupropión" pilulen eskaintzarekin, berriz, azken belaunaldiko botikaren alde. Edonola ere, tabakismoaren aurkako borrokan egun merkatuak eskaintzen dituen bi bide baino ez dira horiek. Izan ere, gero eta gehiago dira mendekotasun horretatik askatzeko eskaintzen diren aukerak. Taldeka bilduta, tabakoaren aurkako tratamendu konduktualak daude batetik. Farmakologikoak gero: hauen artean nikotinaren ordezko funtzioa egiten dutenak (nikotina partxeak, txikleak, mingain azpiko tabletak, sudurrerako spray-ak) eta bestelako botikak ("Bupropión", "Fluoxetina", "Buspirona" eta antzekoak). Tratamendu konduktual eta farmakologikoak elkartzen dituzten terapiak omen dira arrakastatsuenak. Era berean, bide ez farmakologikoen artean, hipnosia eta akupuntura ere aipagarriak dira. Bide nagusi hauen ondoan, terapia alternatiboak gero eta gehiago erabiltzen ari dira. TRATAMENDU KONDUKTUALA Psikologoen laguntza izaten du erabiltzaileak kasu hauetan. Teknika hauen bidez erretzaileak zigarroen kontsumoa neurtzen eta zaintzen ikasiko du, baita erretzera bultzatzen duten seinaleak identifikatzen eta tabakismora daramaten ohiturak aldatzen ere. Programa jakinetan parte hartuz ikas dezake ohiturak aldatzen, edo etxean erabiltzeko eginda dauden foileto eta bideozinten bidez bestela. Mendekotasunean berriz ez erortzeko teknikek abstinentziari eusten laguntzen diote erretzen utzi nahi dion lagunari. NIKOTINAZKO PARTXEA Nikotinaren ordezko tratamendu farmakologikoek tabakismoa desagerraraztea dute helburu, ez hainbeste nikotinarekiko dependentzia gainditu aurretik. Partxeek nikotina dosia azalaren bitartez sartzen dute gorputzera, eta askotan narritadura sortzen dutenez, gorputzeko leku ezberdinetan jartzen dira, aldika. Arruntean hiru potentzietako partxeak saltzen ditu botika-etxe bakoitzak. Gogorrenak 15-21 miligramo nikotina sartzen ditu gorputzean eguneko. Tratamenduaren hasieran hau erabili izaten da, lau edo sei astean zehar. Gero erdi mailako partxea erabiliko du erretzaileak (10-14 miligramo) eta, azkenik, potentzia gutxienekoa (5-7 miligramo eguneko). Partxeak erabiltzen diren bitartean ezin da erre, odolera gehiegizko nikotina dosia iritsiko litzatekeelako hala egingo balitz. TXIKLEA Bi eta lau miligramo nikotina artean dauzka bakoitzak eta zapore min edo garratza du. Ordu erdi igaro aurretik bota egin behar da, eta erabili ere, ez da beste edozein txikle bezala erabili behar. Mastekatu hasieran egin behar da; gero hortzoi eta masaileko mukosaren artean jarri behar da, askatzen duen nikotina xurga dezan gorputzak. Txiklea ahoan eduki bitartean ezin da ezer edan eta ordubete edo bi ordu lehenagotik ezin dira hainbat edari hartu, kafea tartean. Botika hau ez omen da oso arrakastatsua programa konduktualarekin batera ez bada. Txiklearekiko mendekotasuna sor daiteke (kontsumitzaileen %5i gertatzen omen zaio). BUPROPION FARMAKOA Hau ez da nikotinaren ordezko farmakoa, bestelako botika baizik; azken belaunaldikoa, hain zuzen ere. Depresioaren kontrako pilulak dira. Erretzailearen antsietateari aurre egiten laguntzen dutelako dira erabilgarriak tabakoa uzteko. Ezinbestez, mediku edo aditu batek zuzendu behar du tratamendu hau, arriskuak ere sor ditzakeelako behar ez bezala edo edozeinek hartzen badu. Anorexia gaitza duenak, esaterako, ezingo du pilula hau hartu. Hain zuzen ere arrisku horiek direla eta, botika oso polemikoa izan da "Bupropión" hau azkenaldian. HIPNOSIA Patologia psikiatrikoa duten lagunentzat da bereziki egokia. Ez da oso arrunta gure inguruan, baina Estatu Batuetan asko erabiltzen ari dira. Zergatik? Estatu Batuek tabakoaren aurkako kanpaina gogorra egin dute azkenaldian eta biztanle askok utzi behar izan dio erretzeari. Tabakoa utzi ez duten gehienak erretzaile larriak dira, uzten behin eta berriro saiatu baina lortu ez dutenak (kontenplazio fase kronikoan daude, beraz), eta patologia psikiatrikoak ­depresioak eta­ izaten dituztenak. Beste hainbat metodo erabili ostean jo ohi du jendeak metodo honetara. Hipnosiarekin ez dela beste metodoekin baino emaitza hoberik lortzen esan izan da. AKUPUNTURA Beste hainbat gaitz sendatzeko erabili ohi den metodo honi buruz ere iritzi kontrajarriak daude tabakoaren aurkako tratamendu gisako erabilera dagokionez. Dirudienez, zientifikoki ez dago frogatuta eraginkorra denik. Eta, zenbait adituren ustez, erabiltzailearen sugestio mailak ­metodoarekiko fedeak, alegia­ zeresan handia du emaitzetan. BESTELAKOAK Ezagunenak aipatu ditugu, baina tabakoa uzten laguntzeko metodo berriak sortzen dira egunetik egunera. "Hesa" tratamendua, adibidez, fitoterapian (landareekin egiten den terapian) oinarritua, sudurrerako spray gisa erabiltzen dena. Euskal Herrian Barañain, Tutera eta Donostian banatzen dute oraingoz.