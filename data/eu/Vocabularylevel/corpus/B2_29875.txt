Docutec Bikinia ahaztu eta zaindu osasuna Jendeak dieta miragarriak egiten ditu. Aldizkarietan irakurritako edo lagun batek esandako dietak; baina bikinia janzteko dieta arraro horiek ez dira egin behar; ondo jan behar da. Ohitura onak hartu eta osasuntsu jaten ikasi behar da. Bikinia ahaztu eta zaindu zure osasuna hitzaldia emango du Leire Ezkurra dietistak Arrasaten. Dietetikan eta Giza Elikaduran diplomaduna da Ezkurra, eta elikadurari buruz ariko da, Ekin Emakumeak elkarteak antolatuta. Bikinia ahazteko, arrazoiak al daude? Jendeak dieta miragarriak egiten ditu. Aldizkarietan irakurritako edo lagun batek esandako dietak; baina bikinia janzteko dieta arraro horiek ez dira egin behar; ondo jan behar da. Ohitura onak hartu eta osasuntsu jaten ikasi behar da. Uda datorrela eta, pertsona askok argaltzeko dietak hasi ditu. Jendeak astakeriak egiten ditu? Bai, Aste Santutik aurrera jendeak astakeria handiak egiten ditu. Askok elikagai bakarra jaten dute: esaterako, orburuaren dieta, eta hori osasunarentzako txarra da. Denetik jan behar da: barazkiak, esnekiak, fruta, lekaria, haragia, arraina. Dieta arraroak gero eta gehiago egiten dira; pisua galtzeko balio dute, baina koipea ez dute galtzen, giharra eta ura baizik. Gainera, lehen bezala jaten hastean, pisua berreskuratu eta batzuetan gehiago hartzen dute. Bakoitzak dieta berezia behar du, eta osasuntsu jaten ikasi behar da. Ondo jatea osasun ona izatea da; gainera, elikadurarekin lotutako gaixotasunak ugaritu egin dira. Zer gomendatuko zenioke argaldu nahi duenari? Lehenengo, jateko ohiturak aldatu behar dira. Erosterakoan aukera handiagoa dagoenez, gaizkiago jaten dugu. Esaterako, etxean egindako zukua, esneki gaingabetua, fruta eta zereala gosaldu behar dira. Bazkaltzeko, berriz, barazkiak, lekaria, pasta eta arroza jan daitezke. Ondoren, arraina, arrautza edo koipe gutxiko haragi zuria. Haragi zuriak oilaskoa, untxia eta indioilarra dira, besteak beste; baita solomoa eta txerri txuleta  ere, ertzeko gantza kendu ondoren. Amaitzeko, fruta edo esnekia. Lekariak proteina asko dituenez, entsalada baten ondoren jatea komeni da. Arratsaldean, berriz, fruta edo kafesnea, gosea kentzeko. Eta afaltzeko? Afaria arina egin behar da. Esaterako, entsalada eta arrain urdina. Eguerdian nahiz gauean, ogia eta patatak jan daitezke. Ez dago loditzen duen jakirik, baina batzuek besteek baino koipe gehiago dute. Asko gosaldu behar da, baina afarian gutxiago jan. Olioa kontrolatzea ere garrantzitsua da, eta, batez ere, kirola egitea. Dieta horrek argaltzeko balio du? Hori elikadura osasungarria da. Argaltzeko dieta pertsona bakoitzari jarri behar zaio; emakumea edo gizona den, adina, zenbat kirol egiten duen eta beste hainbat gauza hartu behar dira kontuan. Baina janari kantitatea eta batez ere olioa kontrolatu behar dira; olioa da kaloria gehien duen elikagaia. Oro har, proteina gehiegi hartzen dugu.