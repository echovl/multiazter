Docutec Sartre filosofoa? Sartre idazlea 1980. urtean hil zen Jean-Paul Sartre, frantses filosofo eta idazlea. XX. mendeko bizitza intelektuala baldintzatu zuen Sartre filosofoaren lanaren balioa eztabaidagai da. Badago norbere bizitzako erlojua 12 urteetan gelditzerik? Nork erabakitzen du bakoitzaren biografiaren muga zein den? Nork du bizitakoaren oroitzapenen gaineko aginte horren erabatekoa?   Jean Paul Sartrek (Paris, 1905-1980), esaterako. Les mots (Hitzak) liburu autobiografikoan, Frantziako eta Europa osoko XX. mendeko bizitza intelektuala markatu zuen gizon honen ardatz batzuk badaude.   Hala dio pasarte batean: «1917ko goiz batez, La Rochellen, eskolara lagundu behar ninduten lagun batzuen zain nengoen; ez ziren etortzen, eta handik gutxira ez nekien zer asmatu eta Ahalguztidunarekin pentsatzea bururatu zitzaidan. Urdinaren gainean salto egin zuen bat-batean eta inolako azalpenik gabe desagertu egin zen. 'Ez da existitzen', esan nion neure buruari, gizalegezko harriduraz, eta pentsatu nuen arazoa konponduta zegoela. Neurri batean, hala zen, geroztik ez dudalako sekula izan inolako gogorik berpizteko».   Ateismoa da bere lanaren oinarrietako bat, eta hortik existentzialismoa, eta hortik bere filosofia eta bere konpromisoa hainbat guda eta altxamenduren alde. Konpromiso, engaiamendua. Sartrek irudikatu du, inork baino hobeto, hori guztia. Besteak beste frantziarra zelako, eta Frantziak esportatu duelako mundu osora intelektual engaiatuaren ideia. Konpromiso horretatik etorri zen mitoa, eta mitoari egurra eman zioten gero.Baina mito baino gehiago izan zen Sartre. Batez ere, idazle handia. Horrek bereizten ditu gainontzeko filosofo askorengatik. Eta mito askorengatik. Liburutegia, bere mundu txikia   Les mots lan horretan daude giltza batzuk bere lana ulertzeko. Aitarik gabeko haurtzaro puritano estua, aitonaren aginte erabatekoa. Hor, irakurketaren garrantzia. Liburutegia, bere mundu txikia. «Ez naiz inoiz lurrean aztarrika edo habien bila aritu, ez ditut belar bildumak egin, ez dizkiet harriak bota txoriei. Baina liburuak nire txoriak izan ziren eta nire habiak, nire abereak, nire ukuilua eta nire zelaia; liburutegia ispiluan harrapatutako mundua zen».   Sartre ulertzeko, Sartre irakurri beharra dago. Les mots horretan bere haurtzaroa dago, eta baita mundua ikusteko bere modua ere. Goragalea-n, berriz, existentzialismoaren azalpen taxuzko bat. Stendhal eta Spinoza, biak batera. Izan nahi zuen intelektuala ez zen ez Stendhal ez Spinoza izan, baina inork baino hobeto batu zuen filosofia eta literatura.   Filosofo guztiak baino idazleagoa izan zen. Idazle guztiak baino filosofoagoa. Erdibidean geratu zela? Filosofian ez zuela eskolarik sortu? Idazle bezala, mende bereko frantziar batzuen atzean dagoela Proust, noski; Celine, akaso? Bai. Baina lidergo ukaezina izan zuen Frantziak XX. mendean bizi izan zituen hiru krisialdi garrantzitsuenetan: Naziengandik askatzea, Aljeriako gerra, eta 68ko Maiatza. Eta kritikak jasotzen zituen modu berean, itzal handia zabaldu zuen bere inguruan. «Ezin dugu Voltaire atxilotu!», oihukatu behar izan zuen De Gaulle jeneralak, hain zuzen ere maiatzeko liskarren garaian.   Existentzialismoa, optimismoaren kontra   Existentzialismoa. Horregatik da ezaguna. Helburua da garapenak sortutako optimismoaren kontra joatea, diskurtso positibistaren alde ahulak nabarmentzea. Ez zuen Sartrek sortu noski. Fedor Dostoievski idazle errusiarrak, Karamazov anaiak lanean, baditu pasarte gogoangarriak «bizitzaren esanahia baino gehiago, bizitza bera maitatu beharko duzu», eta Soren Kierkegaard filosofo daniarrak baieztatu zuen norbere esperientziak balio duela gehien: «Niretzako egiazko izango den egia aurkitu behar dut».   Sartrek azpimarratu zuen norbere bidea aurkitzeko modeloek ez zutela balio. Hautaketa ezinbestekoa zela, oinarrizkoa. Eta horrek konpromisoa eta ardura eskatzen zuela. Ateismoari kritika dago atzean. Fededunentzat, esentzia da garrantzitsuena, hau da, gizakiak dituen dohain eta tasun multzoa, jainkoak sortuak direlako. Sartrerentzat, gizakia eta gizakiak egiten duena, existentzia, alegia, hori da garrantzitsuena. Horrek bilakatzen du gizakia bere buruaren jabe. Horregatik bere etengabeko presentzia bizitza publikoan.   Bere lana bera baino garrantzitsuagoa   Bernard-Henri Levy filosofo eta idazle frantziarrak Le siécle de Sartre (Sartreren mendea) izeneko liburua kaleratu zuen 2000. urtean. Levyk onartzen du Sartre bere lana bera baino garrantzitsuagoa dela. Sartre politikoaz ari da, bistan da. Sartre politikazalea ere izan zelako.   Mitoa, neurri batean, horren gainean eraiki zen. 68ko barrikaden atzean zegoen ideologoaren gainean. Aljerian Frantziako kolonialismoaren aurka jo zuenaren gainean. Mao Zedong eta Pol Pot babestu eta aldarrikatu zituenaren gainean. Stalinen garai gogorrenean ere, Gulagen idazle asko kontsumitzen ziren negu gorrian, Sartre Sobiet Batasunera joan zen, eta, itzuleran, aldarri egin zuen: «Sobiet Batasunean kritikatzeko askatasuna erabatekoa da».   Hori ere bada Sartre. Iritzi emaile zorigaiztokoa. Historiak bere tokian jarri duena. Neurri batean, frantziar askoren bizitza irudikatzen duena. Ez diote inoiz barkatu erresistentzia garaian borrokatu ez izana. Askatasuna eta Sozialismoa izeneko taldea sortu bide zuen, baina nazien garaian argitaratzen jarraitu zuela leporatu diote. «Flore kafetegiko erresistentzia», kritikatu zuen Raymond Aronek, bere ifrentzu gisa agertu zen filosofoak. Kritikatu diote ez zela heroia izan. Ahaztu dute asko ez zirela heroi izan.   Eta gero, akusazioa. Geroko bere konpromiso guztia, marxismoaren alde, herrien askapenen alde idatzi zuen guztia, hori kontzientzian zuen harrak sortua izan zela, nazien kontra gauza bera ez egiteagatik. «Erresistitzen ahalegintzen zen idazlea nintzen, ez idazten ahalegintzen zen erresistentea», idatzi zuen.   Idazlea, beraz. Hori da ezin eztabaidatu daitekeena. Eskolarik gabeko filosofoa, ideologo erratua. Baliteke. Baina idazle handia. Hori da gaur geratzen den Sartre. Les mots ikaragarri hori dago. Horrela bukatzen da: «Gizon bat osoa, gizon guztiez egina, haiek guztiak adina dena, eta edozein adina». Bera, Jean Paul Sartre, idazlea.    