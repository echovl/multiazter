Docutec "Déjà vu"a nondik datorren Lehen aldiz ari zara zerbait ikusten, lehen aldiz ari zaizu zerbait gertatzen, eta hala ere, iruditzen zaizu ez dela lehen aldia, irudipen hori daukazu, "déjà vu" (ikusia jada, frantsesez) sentsazioa duzu. Sentsazio hori zergatik sortzen da, eta nola? Adituen esanetan sentsazio hori ez omen da gure oroimenak jasaten duen interferentzia bat, ez hori bakarrik behintzat. Oroimenak bi eratara egiten du lan. Batzuetan berehala jabetzen gara gertatzen ari zaigun hori, edo ikusi dugun hori, lehendik noiz gertatu zaigun edo noiz ikusi dugun. Horrelakoetan esaten da oroimenak "berreskuratze" ahalmena duela. Baina beste batzuetan egoera edo pertsona ezaguna egiten zaigu, baina ez gara gauza gehiago zehazteko, eta "déjà vu" sentsazioarekin ere horrelako zerbait gertatzen omen da. 10 pertsonatik 6k edo 7k izan du noizbait "déjà vu" irudipen hori, batez ere 15-25 urte tarte horretan. Hala moduzko oroimena Gertatzen zaiguna, ditugun pasadizoak, gure eskarmentua... memorian gelditzen da bildua, biltegi horretan. Baina biltzen da elementu solte gisara, hala moduz alegia, eta horregatik oso zaila da elementu horiek gertaera berriekin lotzea. Beraz, egoera ohiko baten zenbait alderdik eta azkena gertatutako beste egoera baten beste alderdi batzuek elkarren antz handia badute, "déjà vu" irudipena izan dezakegu. Lotura ahula da, eta ez digu zehazkiago gogoratzeko biderik uzten. Fenomeno arrunta Buruz ondo dagoen jendeak ere izaten du aipatutako fenomenoa, noizbehinka, baina inolako maiztasun jakinik gabe, eta ez da kaltegarria. Azken ikerketek diotenez, 10etik 6 edo 7k izan du noizbait "déjà vu" irudipen hori, batez ere 15-25 urte tarte horretan. Irudipenak gutxi irauten du, minutu bat edo beste gehienez jota. Hala ere, hainbat patologiatan ere ageri da "déjá vu" hau, lobulu tenporalaren epilepsia (LTE) izenekoan, adibidez. LTEa nozitzen dutenak nekez sendatzen dira botikak hartuta, eta normalean "déjá vu"aren ondoren konbultsioak izaten dituzte. Leeds-ko Unibertsitateko ikerketa batek (Britainia Handia, 2006) "déjá vu"a gaixotasun gisara hartzen zuen jendeaz dihardu. Hauentzat gaixotasuna da, zerbait kroniko bihurtu zaiena, eta ondorioetako bat, depresioa dute. Abailduta bizi dira, gertatzen zaien ia oro lehen ere gertatu zaiela uste dutelako, eta ezin eraman dute irudipen hori, gainezka egiten die.       "Jamais vu" (inoiz ere ikusi gabea) Aipatu dugun unibertsitatean diote beste irudipen hau ere existitzen dela. Eta gainera norbaitek lor dezakeela beste norbaitek hori sentiaraztea. Adibidez, musikaria partitura ezagun bat jotzen ari da, ezagutzen duena alegia, lehendik joa, baina musikariari arrotza egiten zaio. Edo norbaitek, ohetik jaikitzean, ez du ondokoa ezagutzen, nahiz bikotekidea duen. Edo aspalditik ezagutzen duen hitz baten adiera, ezezaguna egiten zaio guztiz. Unibertsitate horretako Chris Moulin ikerleak dio 10 lagunetik 6k sentitu duela inoiz "jamais vu" irudipena. Hori izateko buruak "gogaitze semantikoa" izan behar omen du, nekatuta dagoen seinale omen da hori. Eta "gogaitze semantiko" hori eragin egin ei daiteke. Hala dio Moulinek: "Zerbaitetan arreta jartzen badugu, etenik gabe, burua ahitu egiten da, eta arreta-guneari erreparatzeak ez dauka jada zentzurik". Moulinek dio ikertzea merezi duela, balitekeela "jamais vu"aren gainerako ikerketak laguntzea eskizofrenia ulertzen, edo Caprasg-en delirioa. Eldarnio hau dutenek uste dute ezagun hori ez dela benetan ezaguna, baizik iruzurti bat. Agian "jamais vu" kroniko bat dutelako gerta daitekeela hori, dio ikerleak.