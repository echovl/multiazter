Aldizkari Digitala Iñaki Aldekoa: "Hemen krisian dagoena utopia da" 1/3 Iñaki Aldekoak literatura du afizio eta ofizio. Erein argitaletxeko editore literarioa, Donostiako Irakasle Eskolako irakaslea, eta literatur ikerlaria, ezeren aurretik irakurle fin eta ase ezina da oñatiarra. HABE.-Hainbat dira orain arteko euskal literaturaren historiak. Zer ekartzen dio berririk liburu honek euskal literaturaren historiari? Iñaki Aldekoa.- Niri gehien interesatu izan zaidana da gure kontzientzia modernoa garatzen nola joan den ikustea, esate baterako, XIX. mendetik aurrera. Alegia, nik idazle bati buruz idazteko orduan, aurretik imajinatu behar dut pertsona horrek nola ikusten zuen mundua, zer pentsatzen zuen, ze imajinariotan bizi zen eta abar. Hori gabe ezin dut idatzi. Azken finean konturatzen zara historiak berak baduela sormen lan bat. Zuk kontakizun sinesgarri bat eraikitzen duzu eta historiak berak emango dizu benetan epaia horrela den ala ez. Hori bat, eta bi: abiapuntuko premisa da Euskal Herria Europa dela, gure kultura, kultura mendebaldarraren barruan bakarrik uler daitekeela. Paradigmak edo ereduak denonak izan dira: Europa osokoak. H.- Prentsan irakurri ditugu bi idazleren iritzi hauek berriki: Europaren historia ezin dela ulertu kristautasunaren ondaretik aparte zioen David Lodgek, eta Yuri Andrujovich-ek, berriz, Europaren nortasuna sistema humanistari lotuta dagoela. Kristautasuna eta humanismoa, beraz. Euskal literaturaren historiaz aritzean ere ardatz horien inguruan aritu hitz egin behar da? I. A.- Dudarik gabe. Horretan ere bai. Hori oso ondo esaten zuen Borgesek, historian zehar bi historia besterik ez direla kontatu izan: bata gurutziltzatu zuten pertsonaiarena eta bestea Mediterraneo itsasoan galduta ibili zen beste harena. Azkenean mundu klasikoa eta mundu kristaua, zalantzarik gabe. Eta hemen ere bai. Gertatzen dena da, mundu klasiko hori Kontrarreformaren eraginez isiltzen, estaltzen joan zela. Hemen isiltze bat izan zen eta hori pobretze bide bat da. Kontrarreformak hemen izan zuen eragina terriblea izan zen, erabat utzi gintuen Europako eta modernitatearen norabidetik aparte. Espainia osoan, baina bereziki Euskal Herrian. XVI. mendean Leizarragak bere Biblia itzultzen duenean, hori funtsezkoa da, bere garaian Europan gertatzen ziren beste gertaeren parean zegoelako. Baina XVIII. mendean Uztarrotzeko ez dakit zein parrokok idatzitako biblia niri bost axola zait, zeren katixima hori historiatik kanpo zegoen ia XVIII. mendean. Ordurako Europan Ilustrazioa eta beste mugimendu batzuk bazeuden martxan. Nik uste dut sekulako entresaka egin dudala, entresaka sanoa. H.- Euskal literaturara Europako tendentzia horiek beranduago iritsi direla diozu liburuan. XX. mendera etorrita, irakurtzen dugu Txillardegiren Leturiaren egunkari ezkutua-rekin euskal literaturak XX. mendean lehen aldiz egiten duela Europako korronte horiekin bat. Hortik aurrera ikusiko genuke euskal literatura bat egiten da garaiko korronte europarrekin. I. A.- Hori da. Ordura arte ohiturazko nobelak eta ohiturazko mundua zen nagusi, Orixeren Euskaldunak bera. Pentsa ezazu, Lizardi poeta handi bat da, maite dut Lizardi, bere txikian gurea da. Baina Koldo Mitxelenak esaten zuen 'Ze harrigarria ezta? sasoi horretan ordurako Lehen Mundu Gerra pasata, abangoardia, korronte guztiak. eta gizon hau horrelako gauzak idazten'. Gu mundu horretan bizi ginen, eta Txomin Agirre zen oraindik eredu. Orduan etorri zen Txillardegi eta gutxienez agertzen da nortasun bat problemak dauzkana bere inguruarekin, erlijioarekin eta denarekin. Gainera konexio bat gertatzen da erromantizismoarekin. Berez existentzialismoak Europa osoan izan zuen erromantizismoaren eragin handia eta nolabait ere iristen dira hona ere erromantizismo horren zantzuak. Erromantizismoa izan da Europan lehenengo korronte modernoa, Ilustrazioarekin batera. Txillardegiren kasuan, nik uste dut gehiago izan zela eragile kultural handi bat, saiogilea eta oso pertsona egongaitza, frente askotan lan egiten zuena, baina bere nobela izan zen lehenengo nobela modernoa. H.- Liburuan bertan nahikoa garrantzi eman diozu literaturaren sistematizazioari eta instituzionalizatzeari. Adibidez, esaten duzu bertso-paperetan izan zela halako literatur sistema baten ernamuin antzeko bat, bazutelako irakurlego zabala. Beraz literaturaren historia egiterakoan ere testuaz aparte irakurlea ere kontuan izan behar da. I. A.- Dudarik gabe. Eta gaur zer gertatzen da irakurlearekin? Nik uste dut irakurlea eta denok orokorrean desorientazio izugarri batean bizi garela. Nik uste dut inoiz baino handiagoa dela idazlearen eta irakurlearen arteko distantzia. Bortitz sartu dira tartean dauden agenteak: editoreak, interes komertzialak. Nahasketa izugarria gertatu da eta bitartekariek, kritikoek-eta garai batean betetzen zuten papera gaur egun merkatuaren eskuetan geratu da. Eta merkatuak ez du ez begirik ez baliorik. Balio bakarra dirua da. Pentsatuko dugu gurea literatura txikia dela eta badagoela halako protekzionismo bat, baina sumatzen ari naiz gero eta menderatuago gaudela zipriztin berberarekin. Irakurketaz hitz egiten dugunean, denok urduri jartzen gara, umeek irakurtzea nahi dugu, gutxienez zerbait irakurri dezatela, nahiz eta komiki bat izan. Baina kontua ez da hori. H.- Hain justu, liburuaren bukaeran aipatzen duzu gure artean ere sortzen ari dela irakurle-mota berri bat ez duena literatura serio edo sakon bat eskatzen, ezpada kontsumorako literatura, denbora-pasakoa. Horretan ere homologazio horretan egongo ginateke, mendebaldeko literaturen parera iriste horretan, eta horrek aldaketak ekarriko dizkio literaturari. I. A.- Jada bizitzen ari gara aldaketa horiek. Zenbait liburu ikuspegi humanistikotik serio eta exigenteagoak direnek ez dute irakurlerik lortzen euskal literaturan. Heziketa humanistiko edo klasiko batetik irakurketa entretenimendu hutsa izatera pasa gara. Garai batean entretenitzeko ere hainbeste aukera ez ziren oraindik, jo dezagun mende hasieran.Liburua gertuago zegoen. Agian ez zen egongo lehenengo-lehenengo mailan, baina bai bigarrenean edo hirugarrenean. Liburua zen denbora-pasarako eskura zegoen elementu bat. Gaur egun denbora-pasaren zerrendak izugarri luzatu dira. H.- Eta etorkizunera begira zerrenda horretan pixka bat behean geldituta ere zer eskaini dezake irakurketak beste horiek eskaintzen ez dutenik? I. A.- Galdera hori egiten duzunean zuk aldez aurretik balio batzuk suposatzen dizkiozu irakurketari, eta hortik egiten duzu galdera, baina paradigma aldaketa horretan onaren eta txarraren ikuspegi hori aldatu egingo da. Adibidez, gaur egun Perez-Reverte bat nork kuestionatu dezake? Zeintzuk dira baloratzen diren arrazoiak liburu bat erosteko? Bada norberaren figura; editorialetan gero eta gehiago nahi dituzte gizon guapoak eta neska guapak, portadetarako eta. Horiek dira baloratzen diren gauzak liburu bat bultzatzeko eta arrakasta lortzeko. Kritikoak ez du kontatzen, kritikoak bakarrik lan egin dezake merkatuaren zerbitzurako. Eta horretarako pagatzen zaio. Baina hainbeste urte ez dela, pentsaezina zen horrela jokatzea. Bigarren Mundu Gerra arte irakurketa liburu onak irakurtzea zen. Kontua ez zen edozein liburu irakurtzea, irizpide batzuk bazeuden, bazegoen irakurketa eta heziketa humanistiko eta klasikoaren eredu bat eta eredu horren arabera bagenekien zeintzuk ziren liburu onak. Gaur egun hori pikutara joan da. Merkatua erabat nagusitzen denean liburu onez hitz egitea oso problematikoa da. H.- Orain dela gutxi plazaratu da Eusko Jaurlaritzak aginduz egindako prospekzio soziologiko bat eta hor bildu diren datuen artean, aipagarria da honakoa: EAEko biztanleen artean %68 direla liburu-irakurleak eta irakurtzen duten horien artean %15ak irakurtzen duela euskarazko libururen bat. Espero izatekoa zen ala harritzen zaitu datuak? I. A.- Ez nau harritzen. Baina ez zen hori gure utopia; zergatik gertatzen da hori? Liburuen gainetik, guk geuk erabaki dezakegun horren gainetik lanean ari diren indarrak izugarriak direlako. Globalizazioa esaten dugunean esan nahi du azkenean amerikanoen sistemaren barruan denok harrapatuta gaudela eta horrek nolabait ere uhin batean bezala gu denok arrastan eramaten gaituela. Euskal literatura txikia da, herri txiki bat da eta eskaintzak ere murritzak dira eta erakarmen handiagoa daukate zabor literaturak, zinetik eta telebistatik datorren literatura txar baina arrakastatsuak. Jendeak bere kabuz, askatasunez aukeratu ahal duenean beste gauza batzuk aukeratzen ditu. H.- Aipatu dizudan inkesta horren arabera, jendearen gehiengo handi batek dio bere kabuz hautatzen dituela irakurtzen dituen liburuak. I. A.- Hori gezurra da. Bere kabuz erabakitzen dutela esaten duten horiek badakizu ze liburu erosten duten? The Da Vinci code. Eta badakigu: nik nire kabuz erosi dut baina nire burua kolonizatuta dago. Merkatuaren funtzionamendua eta boterea hori da: zuk aukeratzea pentsatuz oso originala zarela aukeraketa horretan, baina nik maneiatzen zaitut nahi dudan bezala. Hala da. Espainia osoan gehien irakurri den liburua The Da Vinci code da. Pentsatzen dugu ikasten ari garela The Da Vinci code irakurrita, humanistikoki eta humanitatearen aldetik eta ekarpen batzuk daudelako. H.- Editore zaren neurrian uste duzu euskal liburugintzak eta argitaletxeek eskaintzen dutela irakurle euskaldunak eskatzen duena? I. A.- Ez, ez dute eskaintzen. Oso maila txikian eskaintzen dute. Askotan komeni da Durangoko Azoka eta horrelako lekuetan egotea ikusteko jendeak zer eskatzen duen, zentzuk diren bere arrazoiak. Joaten zara Durangora eta jendeak nobelak eskatzen ditu; honetan ere 'homologatuta' gaude, oso. Hemengo sortzaileak, dauzkagun idazleak gutxi dira eta nobela genero exijente bat da. Ez ditugu nahiko nobela argitaratzen nonbait, edo ez behar adinako tamainan, behar adinako mailakoak. Aurreko mendeetan ez zen horrela izan. Sarrionaindiaren eta Atxagaren arrakasta ipuinetik eta poesiatik etorri zen. Baina, belaunaldi hori belaunaldi kultua zen, gustu literarioen aldetik. Gaur gazteagoak diren irakurleek Bernardo Atxaga baino askoz hobeto ezagutzen dituzte Brad Pitt eta horrelakoak. H.- Editore eta elkarte zenbaitek aipatu izan dute liburugintza krisian dagoela. Ez hainbeste liburugintzaren ikuspegitik, baina irakurzaletasunaren ikuspegi batetik begiratuta, uste duzu literatura krisian dagoela? I. A.- Hemen krisian dagoena utopia da, amigo! Utopiak beti norabide bat markatzen du. Ilustrazioak bazekien nondik etorri behar zuen gizarte honen onbideratzea: arrazoiaren ildotik desagertuko dira superstizioak, intolerantziak, erlijioak. Gero etorri zen teoria marxista eta horrek funtzionatu izan du atzo goizera arte: liburuak eta publikazioak, artea, abangoardia. Zentzu bat, arrasto bat zegoen, eta hori da desagertu dena. Orain ez dakigu liburuek zer aportatzen duten, zer norabide berri, eta orduan dagoena desorientazioa da. Krisia hori da, desagertu dela arrastoa. Daukagun mundu horretan merkatua da nagusi eta, noski, merkatuak ez dauka ez filosofiarik ez utopiarik. Beraien utopia bakarra saltzea da eta hor gabiltza denok liburuekin tonbolan jokatzen bezala.