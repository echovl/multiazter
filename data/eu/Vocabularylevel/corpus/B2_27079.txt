Docutec Taberna ordez, igerilekuak Iruñako udalaren ekimenez, asteburuetan gaztetxoak tabernetara gutxiago joan daitezen, hainbat ekintza antolatu ditu. Horrela, goomina, igerilekuak, internet guneak eta antzekoak antolatu dituzte. Zer egin daiteke gau batez Iruñean? Betikoa: zinemara joan, etxean gelditu, tabernetan ibili, afaltzera joan, maitasuna egin, irakurri, tabernetan ibili, lo egin, tabernetan ibili, paseatu, tabernetan ibili. Betikoa. Ez da besterik. Ondorioa: egungo gazteek -atzokoek bezala, alegia-, asko edaten dute. Ez bakarrik helduek baino gehiago agoantatzen dutelako, edo ajea txikiagoa dutelako. Ez. Asko edaten dute ez dagoelako beste «alternatibarik». Elkarrekin aritzeko bide bakarra delako. Eta dena, horregatik gainera, asteburuetan kontzentratzen dute. Atzo bezala, alegia. Iruñeko Udalak hartu du gaia gogoz, eta eskaintza erakargarria eta berria bururatu eta aurkeztu du. Ezohiko moralina, ez, baina igerilekuak irekiak, Interneten aritzeko elizak zabalik, gooming gauez, kontrol mentala, sukaldaritza naturala... Lehen eguna gaur izango da, 19:00etatik aurrera. Gooming-ekin hasiko da udal programazio gautxoritarra. Gooming? Zubi-jauzi hiritarra. Alegia garabia batetik jauzi kilikagarri egin eta adrenalina guztia bi segundotan kanpora botatzeko. «Jauzia egiten denean jauzi librearen sentsazioa sartzen zaizu barruraino, eta gero moteltze dinamikoa gertatzen da, goma toperaino luzatzen den arte; ondoren, gora berriro».. Hala dio informazio ofizialak. Erakargarria inondik inora. Baina kasu! 40 kilo baino gehiago pisatu behar da, eta 110 baino gutxiago. Segurtasuna, bistan da. Ezin haurdun egon, ezin epileptikoa izan edo bihotzeko arazoak eduki. 18 urtetik gorakoentzat da Gainera, toga, kirol jarduerak eta Tai Chin —eta Chi Kung— egin ahal izango da Arrotxapeako kiroldegian, eta dantza latinoak, edo apaintze lanak Gaztediaren Etxean. Gainera, Arantzadiko igerilekuetan, waterpolo, boleia, saskibaloia eta ekintza librea ere egongo da. (Alegia jauziak, ur azpikoak, eta txirinbuloak. Horri ekintza librea esaten diote orain). Bihar aerobic, antzerkia, aguagim, automasajea, txalaparta, igeriketa, dantza afrikarrak, futbol partiduak... Dena doan 18 eta 30 urte bitartekoentzat. 22:00etatik ordu biak arte. Gurasoentzako mauka. Akabo mugikorrak etxeko nerabea kontrolatzeko. Akabo ajeak. Akabo taberna usaina logeletan. Luzerako, gainera. Udal arduradunek urte osoan nahi dituzte ekintzak eta, azkena, tartarentzako azken ginda izango da: Jesus eta Mariaren elizan zibergela bat.