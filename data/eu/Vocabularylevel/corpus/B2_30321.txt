Docutec Ohiturak Kalearen zirkulazio zentzua aldatu dute. Oinezkoak egundoko sustoak hartzen dituzte, ezin betiko ohitura aldatu! Zentzuz aldatu dute gure etxe ondoko kalea. Kaleak bere horretan jarraitzen du, jakina, baina lehen autoak eskuinetik etortzen zirenez, kalea gurutzatzeko orduan denok eskuinera begiratzen genuen pasa aurretik. Orain, autoak ezkerretik etortzen dira eta kalea gurutzatzeko orduan denok eskuinera begiratzen jarraitzen dugu. Balkoitik begira egoten naiz askotan, irribarrez. Auzotarrok beste aldera begiratu behar dugula jakin arren, egunero bertan ez dabilen gidariren batek egunen batean hankaz gora botatzeko arriskua benetakoa dela jakin arren, gure buruek ez dute ikasten juxtu kontrako aldera begiratzen. Nahikoa da «ze eguraldi polita» bezalako pentsamendu sakonen batek garuna hartzea buruak eskuinera eta gorputzak aurrera egiteko. Automatikoki. Egunen batean ohituko gara. Izango da oraindik frenazo gordinen bat edo beste, korrika itsu-itsuan doan umeren baten amaren garraisi sarkorren bat, eta akaso, baita kolpe txikiren bat edo beste ere. Baina ohituko gara. Denbora kontua da. Zaborrak botatzera zihoan bizilagun bat ez du jo autoak txiripaz. Balkoitik behera erori zait zigarroa sustoarekin. Horrek hurrengoan ezkerrera begiratuko du. Seguro. Tristea da ohiturak aldatzeko beldurra oso eragingarria dela onartzea. Tristeagoa oraindik besteen beldurretatik ikasteko gaitasunik ez izatea. Beste zigarro bat piztu dut. Nire buruak ezer agindu gabe ezkerrera begiratzen duenean utziko dut.