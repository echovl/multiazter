Docutec Ainhara Zuazabeitia: "Oraingoan bai, euskal herritar denok bozkatuko dugu" Europako Konstituzioaren inguruko galdeketa egingo digute otsailaren 20an. Euskadi Irratiko Ainhara Zuazabeitiak Bruselatik korrespontsal lanak burutzen ditu. Parte hartze txikia izango dela igartzen du eta baita erakundeetan kezka dagoela ere. 'Europar Batasuneko erakundeen baitan bai, Konstituzio honi buruz asko hitz egiten da. Berebiziko garrantzia ematen diotelako Konstituzio hau berresteari. Hemengo agintariek, orokorrean, oso gustura daude Konstituzio horrekin, Batasunaren Garapenerako ezinbesteko ikusten dute'. Era honetan aldiro izaten dute erakundeek ahoan Konstituzioa. Horretara ari dira bideratzen indar guztiak. 'Europako Legebiltzarrak %73 konstituzioaren alde bozkatu zuen. Eta orain Espainiako estatuan galdeketa gertu egonik, Europako hainbat batzordeko kide Madrilen egingo dira. Durao Barroso, eta beste hainbat komisario, esaterako, laguntza osoa emateko prest daude, beti ere galdeketan baiezkoa atera dadin.' Hurreratzen ari den arabera nabari du Ainhara Zuazabeitiak jakin—min hori. "Kronika bereziak prestatzen ari gara irratian, askorentzat Konstituzioa ezezaguna delako. Saio eta erreportaje bereziak egiten dira. Alderdi nagusiek baiezkoaren alde egin dute. Gero ez dakit, herritarren artean horrenbesterako interesa dagoen, baina komunikabideetatik bai, tenperatura igo da." Euskadi Irratiko esatariaren ustetan parte hartze txikia izango da eta inkestek horrela agertu dute: "Estatu Espainiarrean, Portugalen eta Txekiar errepublikan badirudi %36tik behera joango dela bozkatzera. Eta Konstituzioa aurrera aterako balitz, gutxi batzuen bermea ez da nahikoa eta horrek ere sinesgarritasun kezka sorrarazten du. Azken batean ehuneko gutxi batzuekin aurrera edo atzera joko duelako Konstituzioak". Adibidez, %36aren portzentaia esanguratsua da Ainhara Zuazabeitiarentzat: "Iaz Espainian Europako Legebiltzarrerako hauteskundeetan %47 joan ziren bozka ematera; beraz oraingo honetan orduan baino txikiagoa izango da parte hartzea." Inkestek diotenaren arabera, europarrek Konstituzioari buruzko ezagutza txikia eta interes txikia dugu. 2009an Europar Konstituzioa indarrean Orain arte itunak egon dira, eta orain tratatu Konstituzionala dago. Konstituzio batek dituen atal guztiekin. "2009tik aurrera jarriko litzateke indarrean eta ordurako estatu bakoitzak moldatuko dituzte beren Konstituzioak. "Egokitzapen aro bat dator. Estatu gutxi batzuetan egingo da galdeketa. Estatu gehienetan legebiltzarrek erabakiko dute onartzen duten ala ez. Galdeketa, Espainian, Herbeheretan eta Frantzian galdeketa dago gero, kasu honetan ipar euskal herriko biztanleek izango dute bozkatzeko aukera, "Oraingoan bai, euskal herritar denok bozkatuko dugu." Konstituzioa eta iragarkiak Konstituzioari buruzko iragarkietan, pertsonaia famatuak erabili dituzte testua herritartzeko. Kirolari, aurkezle, idazleak. daude, baina hau ere ez da nahikoa. "Aurreko batean ministro sozialista ohi bat fitxak banatzen ari zen kalean, baietz ezetz bozkatu baina bozka ezazu. Beldurra dago parte hartze txikia egongo delako. Nire iritziz, jende ezagunarekin baiezkoaren apustua egiten da. Baina, horrezaz gain parte hartzeko eskaria dago mezu horren baitan." Jende askok ez daki zer bozkatu, herritarren heren batek, ez du sekula Europako Konstituzioari buruz ezer entzun. " Aldeko zein kontrakoek arrazoiak dituzte. Baina, kontua da galdeketa den herrialdeetan bereziki, jende asko botorik eman gabe gera daitekeela. "Botorik ematen ez dutenen artean denetik egongo da. Paso egiten dutenak, edo ezjakintasunez jokatzen dutenak, zer den eta zertarako balio duen ez dakitenak, eta abar." Bai eta ez Espainiako estatuan alde dauden alderdiak, PP, PSOE, EAJ dira; eta kontra EA, IU, Ezker abertzalea. Abstentzioaren alde norbaitek egiten duen ez dago argi. Euskal Herrian, zein abantailak jaso ditzakeen galdetzean, Ainhara Zuazabeitiak "orokorrak dira" erantzuten digu. "Herri bezala ez, ez delako herri bezala aipatzen; ezta hizkuntza aldetik ere. Baina, beste estatuentzako hobeak diren erabakiak guri ere eragingo digute". Esanak esan, Europar Batasunaren handitasuna bozketa hauetan ikusiko da, europar batasuneko hiritar guztiek parte hartuko dugun era honetako lehen galdeketa baita. Konstituzioaren gazi—gozoak: GAZIAK —Estatuak dira eskubide subjektua duten bakarrak. Estaturik gabeko herriak ez dira agertzen Konstituzioan. Euskal Herria ez da agertzen. —Ez du jasotzen autodeterminazio—eskubidea. Estatu bakoitzak onartu beharko luke bere lurraldearen barruko egitura aldaketa. Europako Batasunak bestela ez ditu ontzat ematen. —Hizkuntzei dagokionez, ofizialak diren 20 hizkuntzetatik kanpo ez du besterik jasotzen. Euskara ez legoke Konstituzioan onartuta. —Ez du jasotzen lana edukitzeko eskubidea, ezta oinarrizko errenta bat edukitzekoa, etxebizitza eskuratzearen eskubidea. Ez ditu Turingo gutuneko aldaketak jasotzen. Gaur egun beste hainbat konstituziotan indarrean dauden garaipen sozialak ez daude. —Oso lehiakorra den merkatua aipatzen du Konstituzioak. Helburu sozialak alde batetara uzten dira. Zorra txikia izatearen alde egiten du, langile mugimendua murriztu, eta abar. —Etorkinek ezingo dute europar hiritartasuna lortu. Europan jaiotakoa izan behar da. —Europa militarizatua nahi du Konstituzioak. Defentsarako diru asko bideratzen duelako. Europa NATOrekin mendekotasuna du. GOZOAK —Ameriketako Estatu Batuen aurrean, Europako Batasunaren indartzea suposatzen du. Estatuak gehiago batuko dira, eta Europa nazioartean indarra izan dezake. —Instrumentu sinbolikoa beharrezkoa da Europaren benetako batasuna bermatzeko. 25 estatuk osatzen dute Europako Batasuna. —Sistema juridiko bateratua. —Europa Federalago baterantz, estatu guztiek leku, botere eta indar bera izan dezaten. —Kanpainari esker, jendeak gehiago jakingo du Europako Batasuna zertan den. Gehiago ezagutuko du bere barne funtzionamendua, nola diren erakundeak, zer egiteko eta zein eskubide dituzten. —Lehen aldia da Europako Batasunaren baitan itun bati buruz galdeketa egiten dena, herritar zein legebiltzar mailan lehena. —Giza eskubideei dagozkien baloreak mantendu egiten ditu Konstituzioak. Argazki—oina: Ainhara Europako batzordearen eraikuntzaren parean Argazkiak: Asier Perez—Karkamo