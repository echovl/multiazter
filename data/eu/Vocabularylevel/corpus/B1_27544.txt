Docutec Bizitzaren pasartea Bizitzako pasarte bat kontatzen du Edurnek. Txikitan egiten zuten jolasetan, emakumea izanik, zein rol tokatzen zitzaion azaltzen digu. EDURNE ORMAZABAL / Nik txikitatik ezagutu behar izan nuen emakume izateak ekarri dezakeen diskriminazioa. Zazpi anai-arreba gara eta ni neu zaharrena. Ni baino urte bete eta bi urte gazteagoak, Jon eta Xabier, anaiak eta jolaskideak. Beraiekin batera jolaskide nuen goiko pisuko bizilaguna, bai, Kike Amonarriz. Hamar urte inguru izango genituen eta gure jolasik maitatuena "indio eta bakeroetara" jolastea izan ohi zen. Bi talde egin ohi genituen, bata indioena eta bakeroena bestea, eta txandatuz talde batek bestea harrapatu behar izaten zuen. Baina ni neu neska nintzenez eta dirudienez indio eta bakeroen filmetan emakumezkoek paper handirik izaten ez zutenez, niri tabernako emakumearen lana tokatzen zitzaidan. Hau da, nire anai eta lagunak etxeari buelta bat eta beste bat ematen ari ziren bitartean, nik hantxe egon behar izaten nuen, tabernara nire gizontxoak noiz etorriko zain. Benetan dibertigarria! Ziur naiz Kikek behin baino gehiagotan gogoratu izan dituela jolas horiek aita denetik, hiru alaben aita! Agian orain berari tokatuko zaio tabernako gizonaren papera egitea bere alabekin jolasean ari dela.  