Docutec "Produktu miraritsuak" farmaziatan Farmazien %96k gizentasunaren eta burusoiltasunaren kontrako produktuak saltzen ditu, sendagilearen diagnostikoa eskatu gabe   Loditasunak eta ilearen galerak, nahiz eta zeharo arazo desberdinak diren (lehena osasunari dagokio eta gaixotasun bilaka daiteke, baina soiltasuna ez), ezaugarri bat bera dute biek: gizaki horren irudian ez ezik, auto-estimazioan ere eragina dute eta, gainera, konponbide erraz ezagunik ez dute oraingoz. Gizentasuna gainditzeko, kasu gehien-gehienetan, egokia ez den elikabidea iraunkorki aldatu eta ariketa fisikoa maizago egin beharra dago. Iritziak iritzi, gehiegizko pisuaren kontra osasuntsu eta iraunkor gerta daitekeen konponbide motz eta azkarrik ez da asmatu oraindik; areago, ikerkuntza zientifikoak gaurdaino ilea hazaraztea lortuko duen produktua ez du asmatu baina, gainera, erorketa behin betikoz galaraz dezakeen (eta albo-eraginak izango ez dituen) irtenbiderik ez du aurkitu. Panorama horren aurrean —ez ahantzi bi arazo horiei jende askok sekulako garrantzia aitortzen dien arren, konponbide eraginkor, zientifikoki egiaztatu, estandarizatu eta fidagarririk egundaino ez dagoela, alegia—, kontsumitzaileari merkatuak makina bat produktu eskaintzen dizkio: gauza horiek, asko agindu eta gutxi betetzeaz gainera, kasuren batean osasunaren kaltetarako ere gerta daitezke. Jakin behar dugun aurreneko kontua: kasu batean zein bestean, erabateko edo mirarizko soluziorik ez dago. Beraz, bide zuzena sendagile espezialistarengana jotzea da, gure ezaugarri guztiak aztertu ondoren, zer egin behar dugun aholka diezagun. Konponbidearen bila farmaziara zuzen joatea okerreko bidea hartzea da, hiru arrazoirengatik: botikariak —galdetzen ez badu, behintzat— gure diagnostikoaren, historia klinikoaren, gorabehera berezien, ohituren eta besteren berri ez duenez, oso litekeena da okerreko sendabidea ematea gure arazoa konpontzeko, osasunaren kaltetan; bigarrenik, mirarizko produktuak ugari dira farmazian: hauek, gure arazoarekin erlaziorik izan dezaketen eta kaltegabeko gerta daitezkeen arren, kausa konpontzeko printzipio eragilerik ez daukate; hirugarren, farmazia batzuetan loditasunaren eta burusoiltasunaren kontrako produktuak saltzen dira, beren bereizgarri nagusiez kontsumitzaileari behar bezainbesteko informazioa eman gabe: zertan diren lagungarri, zertan kaltegarri, zein diren albo-eraginak, etab. CONSUMER-eko teknikariek, beren burua halakotzat ezagutarazi gabe (hau da, bezero arrunt gisa agertuz) 192 farmazia bisitatu zituzten hamahiru hiritan —Madril, Bartzelona, Valentzia, Bilbo, Malaga, Zaragoza, Donostia, A Coruña, Murtzia, Gasteiz, Almeria, Santander, Iruñea— jorratzen ari garen bi arazoei konponbidea emateko moduko produktuen eskean. Establezimendu horien %96tan gizentasunaren eta burusoiltasunaren kontrako produktuak sendagilearen diagnostikoa eskatu gabe saltzen dituzte.