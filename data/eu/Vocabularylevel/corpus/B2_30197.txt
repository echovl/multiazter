Docutec Rockeroa eta ni Lehen «rockeroa naiz» esaten zen, baina gaur, «rocka jotzen dugu» esaten dute; lehen, rockeroa egun osoan zen rockero, baina gaur, bi ordutako rockeroak baino ez dira existitzen. PAKO ARISTI Ona zegoen amak prestatu dion bazkaria. Gero, armairuan galtzarik hondatuenak eta esloganik erradikalenak dituen kamiseta bilatu eta etxetik atera da. Lokalera doa. Honezkero han daude beste kideak itxoiten. Zalantzan egon dira zein auto hartu, baina azkenean kantariaren aitarena eramango dute, Ford Mondeo bat. Soinu ekipoa antolatzaileek eurek jarriko dute. Herrira iritsi dira, eta soinu-frogak egin ondoren zerbait hartzera doaz plazako tabernara. Bi botila ur, bi coca-cola eta zerbeza bat. Horrela begiratuta, talde honetan ez dago inor berezirik. Herrira joan den koadrila arrunta dirudi. Umore onean daude, Errealaren azken partida dute aipagai, Bingenek aurkitu duen neska, lan kontu hutsalak. Lasai daude ordua iritsi arte. Kontzertua hastera doanean elkarri begiratzen diote, «benga, ondo egin behar diagu» esanez bezala. Gitarrak entxufatu, bateriaren lehen kolpeak entzun, eta kantaria saltoka hasi da. Ez zaio oso ondo ulertzen zer ari den kantatzen. Eta berdin dio gainera. Gidoi bat jarraitzen ari dira denak: kantariak aurrez beste askok mila bider errepikatutako imintzioak egiten ditu, eta ikusleek automaten modura astintzen dute gorputza. Ikuskizuna hasi da, eta hasita bezala bi orduren buruan amaituko da antzezpena. Trasteak jaso, potetxo batzuk jo eta auto epelean etxeratuko da taldea. Amak goizean egindako ohean etzango da gure kantaria. Eta ametsetan nik hitz egingo diot: lehen «rockeroa naiz» esaten zen, baina gaur, «rocka jotzen dugu» esaten duzue; lehen, rockeroa egun osoan zen rockero, baina gaur, bi ordutako rockeroak baino ez dira existitzen; lehen, rockeroa gurasoen aurka zen rockero, baina gaur, rockeroa gurasoek babestutako ume bihurtu da; lehen rocka bizitzeko modu bat zen, baina gaur zaletasun ttiki bat baino ez da; lehen, rockeroa kritikoa zen gizartearekin, baina gaur, gizartearen estetika jarraitzen duen musiko akritikoa bihurtu da. Esnatutakoan rockeroak popatik hartzera bidaliko nau. Salbuespenak badaudela esango dit, edo, agian, bere burua ez dagoela jardun hauek entzuteko. Baina, laster, rockeroa elizatik ezkonduko da, traje garestia jantzita panpina txuri bihurturiko bere andregaiari besotik helduta, eta nik ofertorioan Schuberten Ave Maria joko diot organoan, eta Nere herriko neskatxa maite jaunartze garaian.