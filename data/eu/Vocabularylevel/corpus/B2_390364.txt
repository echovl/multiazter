Docutec Zein gaixotasun izango dut? Prest al zaude hemendik hamar urtera zein gaixotasun izango duzun jakiteko? Proposamena zertxobait beldurgarria bada ere, ezin ukatu erakargarria denik. Gizakia gizaki denetik, etorkizunak zer ekarriko dion ezagutu nahi izan du. Orain inoiz baino errazagoa dauka nahi hori betetzea. Nola? Profil genetikoari esker. Oihana Prado (KAZETA5) Giltzarria zure listuan dago. Gainerakoa, Decode enpresa islandiarrak1 egiten du. Eta hori guztia zure etxetik mugitu gabe, Internet bidez egiten baita dena. Prozedurak sinplea dirudi, baina aldez aurretik esan behar dugu ez dela poltsiko guztientzat egokia: azterketa genetikoak 630 euro balio du. Prezioak zure jakin-mina uxatu ez badu, hauexek dituzu jarraitu beharreko pausoak: Decode enpresaren webgunean (http://www.decodeme.com) izena eman eta ordaindu ondoren, zure listuaren lagina hartzeko materiala jasoko duzu etxean. Gero, hartutako lagina Islandiako enpresara bidali eta hiruzpalau asteren buruan prest egongo da zure profil genetikoa. Decodek mezu elektroniko bat bidaliko dizu horren berri emateko, eta zure azterketa Interneten kontsultatzeko pasahitza sekretua jasoko duzu. Begien eta ilearen kolorea, zure arbasoen jatorria eta etorkizunean izan ditzakezun gaixotasunak. Horiek guztiak zehazten ditu zure profil genetikoak. Ezaugarri fisikoen kasuan, Decoderen azterketak ezer gutxi argituko dizu.  Baina listuaren bidez norbaiten itxura definitu ahal izatea harrigarria da behinik behin. Arbasoen jatorriari dagokionez, baliteke munduko edozein lurraldetako senitartekoak dituzula jabetzea. Izan ere, gure DNA ehunka belaunalditatik pasatu baita, eta gure geneak Afrika, Asia edota Europatik sakabanatuta egon litezke. Horrez gainera, zure profila baimena eman duen edonoren profilarekin alderatzeko aukera ematen du webguneak. Gizakion genoma oso antzekoa da. Ehunekoa harrigarria da: % 99 berdina da. Horrenbestez, zu eta zure ondoan dagoen pertsonaren arteko ezberdintasuna % 1ekoa da, soil-soilik. Baina ehuneko txiki horrek munduan zu bezalako pertsona bakarra egotea ahalbidetzen du, eta webgunean desberdintasun hori zertan datzan kontsultatu ahal izango duzu. Gaixotuko al naiz? Datuok interesgarriak badira ere, garrantzitsuena zera da: profil genetikoak eritasun jakin batzuk pairatzeko duzun arriskuaren berri emango dizu. Zure ezaugarriak aintzat hartuz, minbizia, bihotzekoa, diabetesa, asma, glaukoma edota Alzheimerren gaitza izateko proportzioa zein den argituko dizu. Une honetan 29 gaixotasun jasotzen ditu Decoderen zerrendak, baina etengabe gaurkotzen ari da gaixotasunen zerrenda eta profil pertsonalak aurkikuntza berrietara egokitzen ari dira. Baina zenbateraino da fidagarria profil genetikoak dioena? Minbizia jasateko arriskua % 50ekoa dela esaten badu, horrek ez du esan nahi gaixotuko zarenik, gaixotasuna garatzea faktore askoren menpe baitago. Genetikak zeresan handia badu ere, lanak, bizilekuak edota ohiturek eragin handia dute. Horregatik, anai-arrebek ez dituzte zertan eritasun berak izan behar. Beraz, zein da Decoderen profil genetikoaren balioa? Kari Stefansson Decode enpresaren sortzaileak, noski, argi dauka. Hemendik urte batzuetara herrialde garatuetan ezinbesteko probatzat joko da, kolesterolaren proba bezalaxe. "Kolesterolaren indizeak bihotzeko gaitzaren bat izateko arriskuaren berri ematen du soil-soilik. Ez du frogatzen gaixotasuna izango dugun, baina medikuek oinarrizko frogatzat hartzen dute". Honenbestez, osasuna zaintzeko tresna garrantzitsutzat jotzen du Stefanssonek. "Gaixotasun jakin batzuk izateko arriskua dugula jakiten badugu, gaixotasun horiek saihesteko aukera izango dugu", adierazi du zientzialariak. Minbiziaren kasuan, esate baterako, azterketa genetikoa erabakigarria izan daitekeela dio Stefanssonek. Izan ere, minbiziaren sendagarritasuna detekzio goiztiarraren mende dago hein handi batean. Ildo horretatik, minbizia izateko probabilitate handia dutela jakiten duten pertsonek aldizkako azterketak egin ditzakete gaixotasunaren eboluzioa galarazteko. Etika kontua Baina komenigarria al da izua sorraraz dezaketen ikerketak komertzializatzea? Batzuen ustez, azterketa genetikoaren emaitzak oso arriskutsuak izan daitezke, gaixotasun larri bat jasan dezakegula jakiteak zirrara ikaragarria eragin baitiezaguke. Eta denok ez omen gara gai horrelako egoera bati aurre egiteko. Hori dela eta, azterketa egin baino lehen, ebaluazio psikologikoa egin behar litzatekeela uste dute zenbaitek. Hots, azterketa genetikoak kontrol zorrotzagoa behar lukeela adierazi dute Decoderen aurkariek. Beste batzuek, berriz, azterketak ezer gutxirako balio duela diote. Medikuaren aholkuei jarraitzea kosta egiten zaigula eta arrisku jakin baten berri izateak nekez aldatuko dituela gure ohiturak argudiatzen dute. Izan ere, jakina da kirola egitea osasungarria dela edo erretzea ez dela batere ona. Bi baieztapenok frogatzen dituzten hamaika ikerketa egin dira. Baina betetzen al ditugu? 1 AEBetan ere horrelako bi enpresa daude azterketa genetikoak egiten dituztenak:     www.23andme.com / www.navigenics.com