Docutec Sareko ikasketak Urte batzuk pasatu dira Internet bidezko ikasketak hasi zirenetik. Iraultza iragarri zuten orduan, baina lorpenak bezainbeste izan dira porrotak. Lorpenak eta porrotak Goiz jaiki, kafea hartu eta klasera ziztu bizian abiatzea izaten da maiz ikaslearen bizitza. Logura ahaztu eta fakultatera iritsita, ordu mordoa adi egotea da gazte askoren egunerokotasuna. Baina ez al dago ikasteko beste modurik, ordutegi zabalagokoa eta urrunera joan beharrik gabe? Egon badago: sareko ikastaroak. Urte batzuk dira Interneteko iraultza hasi zenetik. XXI. mendea digitala eta birtuala izango zela uste zuten askok, eta handik aurrera sareari esker edozer gauza erraz eta arinago egin zitekeela  zabaldu zen, ikasketak barne. Ezerezetik sortuak ziruditen ikastaroak, graduatu ondokoak, doktoregoak eta prestakuntza ugarituz joan ziren; eskaintza zabal bezain nahasgarria azken batean. Sorrera horretatik gaur  arte, porrotak eta lorpenak neurri bertsuan izan dituzte sareko ikastaroek; azken horiei so egin eta aukera interesgarriekin topo egingo dugu. Aipatu bezala, eskaintza zabala da Internet bidezko hezkuntzarena. Hortaz, garrantzizkoak diren ezaugarriak oso kontuan hartu, oinarrizko bermeak dituzten ikastaroak hautatzeko. Izan ere, ikastaro jakin batetik lortuko den titulazioa birtuala ez den munduan baliagarria izango ote den jakin beharra dago. Eusko Jaurlaritzak diruz laguntzen dituen ikasketak, esate baterako, Asmoz fundaziokoak, Eusko Ikaskuntzak eskainitako ikastaroak eta EHUko Campus Birtualekoak dira. Guztira ia  5 milioi euroko aurrekontua izan dituzte aurten Internet bidezko maila guztietako ikasketek EAEn. Gehien zabaldu den esparrua  NUP eta EHUko Campus Birtualetan eskaintzen diren irakasgaiena da. Edozein ikasketaren barnean, aukera askeko kredituak betetzeko dira hauek eta, gehienak gaztelaniaz izan arren, badira euskaraz egin daitezkeen batzuk. Mondragon Unibertsitateak, bestalde, ikasketa batzuetan zikloren bat saretik egiteko aukera ematen du. Hirugarren eredua titulu jakin bat lortzeko Internet bidez baino ez diren ikastaroek osatzen dute, Asmoz fundaziokoek kasu. Unibertsitate zein Hezkuntza erakundeek, sareko ikasketak ebaluatzeko, eredu bikoitza erabili ohi dute; hau da, Internet bidez egin daitezkeen lanekin batera, betiko azterketa bat edo batzuk egitea, betiko klaseetan eta irakasle baten aurrean. Eguneroko klaseen garapenean datza sareko ikastaroen berezitasuna; izan ere, ordenagailu aurrean bakarrik egon arren, ikaslea inoiz ez dago bakarrik zalantzei aurre egiteko. Gainerako ikasleekin eta tutoreekin hitz egiteko aukera asko daude: ohiko posta elektronikoa, solasguneak, foroak eta bideo bidezko elkarrizketaldiak. Erabilera errazeko baliabideak izaten dituzte Interneteko ikasketek eta, gaur egungo konexio azkarrei esker, hezkuntzarako ezinbesteko lanabesa bilakatu da sarea. Irakasgaiaren programa, ariketa interaktiboak, liburutegia... denetarik dago eskola birtualetan. Jarraipena izaten da, alabaina, hezkuntza sistema honen erronka nagusietarikoa, ordutegi eta egutegi finkorik ez egoteak zailtasunak baitakartza ikasketak egiteko. Beharrezkoa da, beraz, arduratsua izatea ikasketa hauetan arrakasta izateko, maisu edo andereñorik ez baitago etxeko lanak egunero egiten diren zaintzeko. Sarean non? ASMOZ FUNDAZIOA:  http://www.asmoz.org ETENGABEKO IKASKUNTZA:  http://www.hiru.com EHU-KO CAMPUS BIRTUALA:  http://cv.ehu.es/campus/ NUP-EKO ESKAINTZA:  http://www.unavarra.es/organiza/guia_ofe.htm HEZKUNTZA EUROPAN:  http://www.elearningeuropa.info/