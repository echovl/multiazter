Docutec Asier Pérez: "Etorkinen eta bertakoen arteko harremanek anitzak izan behar dute" AISA harrera-ikastaroetan Getxo herriak egin duen lana aipagarria da, zalantzarik gabe, ikasleengana iristeko egin duen ahalegina berezia izan delako. Horren berri zuzena jasotzeko, Getxoko Udalak kontratatutako enpresaren zuzendariarekin egin dugu hitzordua. HABE.- Has gaitezen hasieratik. Emaguzu zure eta zuen enpresaren berri. ASIER PÉREZ: Asier Pérez naiz eta funky projects enpresako (www.funkyprojects.com) zuzendari. Bost lagun ari gara lanean une honetan gure enpresan eta Bilbon nahiz atzerrian egiten ditugu proiektuak. Ideia-enpresa bat gara: ideiak garatzen saiatzen gara, sormena garatzen. Beti aspektu berritzaileetatik hasita. Hortik abiatuta, diseinu estrategikoa eta giza berrikuntza garatzen ditugu. H.- Ez dirudi lan erraza. A. P.- Gure proiektuetan saiatzen gara hausnarketa eta ekintza batera eman daitezen eta horrek esperimentazioa eta berrikuntza dakar. Hasiera batean hainbat mugarri markatu eta gero tartean gertatzen denaren berri ez dugu izaten askotan eta horrek zalantza sortzen du. Bezeroak arriskatu egin behar du. Bat badator gure ikuskerarekin orduan egiten dugu aurrera. Zerbitzu berriak sistematizatzen saiatzen gara. Ez gara linealak. Ez dugu pertzepzio bakarra edo ondorio bakar bat, ideia bakarra sortzen duen zerbait nahi. Pertsonak hurbilpen aberatsa izatea nahi dugu, aniztasuna hori da: ideia aberatsak eta iritzi ezberdinak horrekiko eta horrek gero denboran izango duen garapena, hor berez bukatzen ez dena. H.- Adibide zehatzen bat emango al diguzu? A. P.- Belfasten egin genuena, esaterako. Guinness errekorra hautsi nahi izan genuen. Ahalik eta bikote-kopururik handienak elkar musukatu behar zuen hamar segundoz, denak espazio berean. Ez genuen errekorra haustea lortu. Baina, sei hilabetetako lana izan zen. Gertatu zen egunean BBC 24 ordu satelitez mundu osora seinalea bidaltzen aritu zen eta Sky News-etik ere zuzenean eman zen ekimenaren berri mundu osora. Erresuma Batuko eta Irlandako informatibo guztietan atera zen berria, baita Times egunkariko editorialean ere. Bezeroa Belfasteko antzerki-jaialdirik handieneneko antolatzaile-taldea zen. Diru gehiago lortu nahi zuen jaialdia aurrera ateratzeko. Babesle bila aritu zen eta marka ezagunek esan zioten ireki egin behar zuela bere publikoaren esparrua. Bestela, ez zela beraientzat nahikoa interesgarria bertan dirua sartzea. AISA harrera-ikastaroak H.- Gatozen orain Euskal Herrira. Zer lan egin duzue Getxon AISA harrera-ikastaroen inguruan? A. P.- Irailaren 1ean hasi ginen lanean, Getxo Folk Jaialdia hastearekin batera. Areeta eta Romoko auzoetan egiten da jaialdi hau eta auzo horietan etorkin asko bizi dira. Jakin badakigu, gainera kontzertu askotara joaten dela etorkin-jendea. Inmigrazio-zerbitzuak ere karpa bat izaten du bertan, eta guk karpa horretan eraman genuen aurrera egitasmoa: gurdi batekin batera mugitzen zen bizikleta bat asmatu genuen Getxo Folken. Bi lagunen artean zeramaten: bata etorkina zen eta bestea bertakoa. Saiatu ginen euskaraz zekiten etorkinak bilatzen, baina ez zen batere erraza gertatu. Jendearengana hurbildu ginen, AISA ikastaroei buruzko informazioa ematera eta jendeari iritzia emateko aukera eskaini zitzaion: zergatik nahi zuten ala ez euskara ikasi, zaila den ala ez... Kartel eta triptikoak ahalik eta lekurik gehienetan banatu ziren: lokutorioetan eta... Ikastaroen ikasle potentzialak non egon zitezkeen bila ibili ginen. Jendearen arteko hizpide izatea lortu nahi zen. Azkenean, lau ikasle-talde osatu ziren: bi Algortako AEKn eta beste bi Getxoko Udal Euskaltegian. Udaletik bazegoen beste kezka bat, abenduaren 3ko euskararen eguna. Ikastaroak hasi eta euskararen eguna bitarte, geuk bisitatzen genituen ikasleak klaseetan, bai beraiekin hitz egiteko, bideoan grabatzeko... H.- Ikasleek jartzen al zuten oztoporik? Ez al dago arriskurik bereziegitzat jotzeko? A. P.- Nire ustez, beraiek ulertzen zuten dena berria zela eta irakasleen aldetik ere nabaritzen zen kontu berria zela. Zenbaitentzat oso zaila zen ikasle horiekin lan egitea. Egoera horietan ez dago dena konformatua eta eraikitze-prozesua pausuka egin behar da. Edonola ere, saiatu gara berritzat jotzen den zerbait egiten edo eraikitzen, erakargarria dena, komunikabideentzat eta pertsonentzat. Ikastaroen berri emateko bide berriak ireki nahi izan ditugu. H.- Non dago, zure ustez, integrazioaren gakoa? A. P.- Integrazioa lortu nahi badugu, etorkinen eta bertakoen arteko harremanek norabide anitzekoak izan behar dute eta Getxoko euskara-teknikaria den Joxean Arakamaren ustez, esaterako, etorkinen sarrera euskararen modernizaziorako aukera izan daiteke, hizkuntza bera berritzeko aukera bat. Ikasleek esaten dute zerbait ikasi dutela klasean eta gero erabiltzeko garaian ez dietela entzuten eta esaten dietela: ez, ez, igandea ez, domeka esaten da. Orduan, beraiek: "Es lo que me han dicho en clase..." erantzuten dute. H.- Bukatzeko, azalduko al diguzu zertan izan zen Getxoko jatetxe batean antolatu zenituzten Munduko afariak izeneko ekimena? A. P.- AISA harrera-ikastaroetan ikasten ari ziren ikasle etorkinak eta Getxoko lagunak elkartzeko topagune bat garatu genuen. Komunikabideentzat berria izatea nahi genuen. Zerbait erakargarria izan behar zuen, komunikabideek bere berri eman zezaten, baina erreala zena, noski. Kontua izan zen jatetxe pribatu batekin hitzartu genuela herrialde ezberdinetako jana eskain zezan. Arrakastatsua izan zen, jende askok hartu baitzuen parte otordu hauetan. 15 euroren truke, hainbat herrialdetako janaria dastatu ahal izan genuen. Hizkuntza eta gastronomia uztartzea lortu genuen.