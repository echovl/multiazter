Docutec Alokairuan, kontratua berritu gabe Consumer aldizkariak lege-aholkularitza eskaintzen die irakurleei. Ondorengoa horietako batek egindako galdera da, eta, jarraian, legelariek emandako erantzuna.   GALDERA: Etxebizitza honetan bost urte egin ditut, alokairuan. Hasieran bi urteko kontratua sinatu nuen. Hura amaitzean, nitaz fidatzen zela eta, jabeak esan zidan ez zela beharrezkoa kontratua berriztatzea. Beste hiru urte ere igaro dira, bertan bizi naiz oraino eta ez daukat kontraturik. Argi erreziboak ene izenean datozela eta alogera hilero ordaintzen dudala bankuko ordainagiriak erakutsiz froga dezaket, baina... Nolako eskubideak dauzkat? Nolako ondorioak izan ditzake egoera honek errentatzailearentzat eta maizterrarentzat? ERANTZUNA: Etxebizitzen errentamendu-kontratuan alderdien eskubide eta betebeharrak arautzen dituen Hiri Errentamenduen gaineko 29/1994 Legearen arabera, errentamenduaren iraupena bi alderdiek elkar hartuta adostuko dute, baina, itunak bost urte baino gutxiago iraungo balu, kontratua nahitaez luzatuko litzateke, bost urteko hori bete arte, gutxienez. Horixe litzateke egoera, teorian: bost urte baino gutxiago ¿bi, hain zuzen¿ iraungo duen kontratua idatziz adostu duzue, errentamendua urterik urte luzatu da eta egun bosgarrena bete da. Etxebizitzaren errentamendu-kontratuak gutxienez iraun behar duen bost urtekoa betetakoan, errentatzaileak kontratua berriztatzeko asmorik ez duela jakinaraz diezaioke maizterrari, epe-muga baino hilabete lehenago, gutxienez. Gure kasuan, bost urteak jakinarazpenik jaso gabe igaro direnez, kontratua nahitaez beste urtebete batez luzatutzat jotzen da, eta horrela gerta daiteke gehienez ere hiru urtez. Horrenbestez, kontratuak indarrean beste hiru urtez ere iraun dezake, urteko epe-muga etorri baino hilabete lehenago maizterrak errentatzaileari kontratua berriztatu nahi ez duela jakinarazten ez badio, behintzat. Eskubide eta betebeharrak idatzizko lehen kontratuan agertzen ziren berberak dira oraindik gehi, Legeak xedatuak izan arren, agirian berariaz agertzen ez diren gainerako guztiak. Eduki ezazu agiri hori eta izan kontuan muga-data. Errenta hasierako kontratuan hitzartutako bera izango da, eta urtez urte gaurkotuko da. Kopuru hori KPIren arabera bakarrik egunera dezake errentatzaileak, baina, luzapenak direla eta, kontratuak besterik dioen klausularik baldin badu, seigarren urtetik aurrera errenta areagotu ahal izango du.