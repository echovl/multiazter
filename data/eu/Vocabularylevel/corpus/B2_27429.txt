Docutec Alvaro Aragon: «Basoa lehen baino egoera hobean dago gaur egun» Elkarrizketa liburu baten egileari. Alvarok Gipuzkoako basoen egoerari buruzko azterketa egin du. Basoan nola dauden azaltzen du eta, batez ere, aldaketak historian zehar zeren eraginez gertatu diren. AMAGOIA MUJIKA/ Alvaro Aragon oiartzuarrak lehen liburua kaleratu berri du, Gipuzkoako basoen inguruko errepaso ederra egin eta ezezagunak diren kontuak paperera ekarriz. Aranzadiko kide gazteak herrialdearen historian hainbeste arrasto utzitako basoak aztertu nahi izan ditu bere argitalpenean, gaur egun aisialdirako eta paseorako gune diren arren, XVI eta XVIII. mendeen arteko Gipuzkoan ardatz garrantzitsu izan zirelako oihanak; guzti-guztia «basoaren inguruan» egiten baitzen. ­«Gipuzkoako basoa gaurko egunean: aprobetxamendua, legezko ordenamendua eta gatazka». Zer topa dezakegu izenburu luze horren azpian? Liburu honetan Gipuzkoako basoaren historia eta bilakaera aztertzen saiatu naiz, XVI eta XVIII mende artean, nahiz eta XV. mendea ere zerbait ukitu dudan. Batetik, baso eta zuhaitzen tipologia aztertu dut, baita basoaren ustiaketa ere. Hirugarren zatian basotik ateratzen den materialaren komertzializazioa aztertu dut eta bukatzeko basoko hainbat jardueraren arteko liskarrak ikertu ditut. ­Liburuan atzeman daitekeenez, historian zehar jarduera ekonomikoek agindu dute basoetan. Zuzen-zuzenean. Basoaren bilakaera jarduera ekonomikoekin lotuta egon da, momentuan nagusiena zen lanbidearena izan da betidanik basoa eta jarduera horren beharren arabera mozten ziren zuhaitzak, modu batera edo bestera. ­Eta liburuan aitatzen duzun gatazka, beraz, jarduera horien arteko liskarra da. Basoaren inguruan interes asko zeuden, burdingintza, ontzigintza, etxeko beharrak, armagintza... edozein tresna egiteko egurra erabiltzen zen. Basoaren bilakaera jardueren baitan egon da eta horrek tirabirak sortu izan ditu hainbat jardueraren artean, bakoitzak behar propioak zituelako eta horren araberako basoa nahi zuelako. ­Eta, normalean, zein izaten zen garaile? Normalean olagizonek irabazten zuten. Kontzejuak olagizonek eta oletan interesak zituztenek menperatzen zituzten eta diputazioetan ere nagusi ziren. Horien parean zeuden Koroaren interesak, zuhaitzak bere armadarako nahi zituelako. Nekazaritza beti bigarren mailan geratzen zen. XVIII. mendean ontzigintzak eta burdingintzak atzera egin zutenean hartu zuten indarra nekazaritzak eta abeltzaintzak. ­Liburuaren atal batean basoek Udal ekonomian izan duten garrantziaz jardun zara. Oso garrantzitsua izan zen batez ere XVIII. mendean. XVI. mendera arte basoak ahaide nagusien edo olagizonen esku zeuden. Baina, udalak indartzen joan ziren heinean, diru beharra areagotu egin zen eta basoa diru iturri oso garrantzitsua izan zitekeela pentsatu zuten. Horregatik, erabilera askea murrizten saiatu ziren eta baso asko udalen eskuetara pasatu ziren. Udalek esaten zutenez, zituzten zorrak ordaintzeko basoak behar zituzten. XVII. mendean zenbait udaletxe zatitu egiten dira, Tolosa esaterako. Udaletxe askok askatasun hori diruaren truke lortu zuten eta basoetatik lortu zuten diru hori. XVIII. mendean basoek garrantzi berezia hartu zuten Udal finantzetan eta kasu batzuetan diru sarreren ehuneko 50 baino gehiago basoetatik lortzen zen. ­Nola dago basoa gaur egun? Lehen baino hobeto. Jendeak uste du lehenago basoaren egoera hobea zela, baina hori ez da horrela. 1784an hamaika milioi zuhaitz zeuden Gipuzkoan eta 1994ko datuen arabera, 43 milioi zuhaitz zeuden. Honek badauka bere zergatia. Aurten baso zerbitzua sortu zenetik ehun urte beteko dira eta orduan hasi zen delako politika forestalista, basoaren aldeko politika. Orduan sartu ziren pinus insignis ezagunak, eta nahiz eta zuhaitz arrotzak izan, basoa biziberritzen lagundu dute.