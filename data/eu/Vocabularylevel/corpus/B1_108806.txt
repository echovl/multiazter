Docutec Izenekin jolasean Bonaparte eta Mari Pili. Ez, ez dira senar-emazteak bi hauek. Baina bai batarekin eta bai bestearekin hitz-jokoak egiten dira euskaraz, batez ere despeditzeko orduan: 'Gero arte, Bonaparte', edo 'Ondo ibili, Mari Pili'. Esaldi batzuek ez dute tradizio handirik. Horrez gain, ez daude Euskal Herri osoan zabalduta, eta bestetik, gipuzkoarrek ezagutzen dute batez ere, Realeko jokalaria gogoan: 'Gero arte Lopez Ufarte'. Edo beste hau, zineari lotua seguruen: 'Agur Benhur'; edo horren aldagaia, haurrei egokitua: 'Agur Benhur, eta jan yogur'. Hala ere, futbolak eta zineak indar handia dutenez, esamolde horiek gaur egun ezagunago izango dira tradiziozko beste asko baino: 'Aio, Pelaio!'. Gero, bestalde, bada esaldi bat euskaldunok esaten duguna gaztelaniaz ari garenean, eta euskaratik zuzenean itzulia dirudiena: 'Argi ibili' esaten dugu, '*anda con luz', eta hortik, 'Andate con luz, Mari Luz'. Dena den, ez da esaldi gramatikala. Jolas-moduan erabiltzen da. Dena den, badira izen gehiago, eta hitz-joko gehiago, ez preziso inor agurtzeko sortuak, baita beste esanahi batekin ere. Batzuk, hitz-joko hutsak dira. Horretarako beraz, jo dezagun Gotzon Garateren Atsotitzak liburua arakatzera. (Atsotitz batzuen grafia moldatu egin dugu euskara batuan jartzeko.) Andres, trikilun tres, poltsa handia eta dirurik ez. Antonio, etxea bete enkonio (haserrea) Blas guren, aitzina edo gibel. (Eztarrian zerbait trabatzen denean, aurrera edo atzera, aitzina edo gibel.) Urduri dabil Domingo, ez zuen gauza onik egingo. Iñazio, palazio, jan eta edan despazio. Alimo, Jelonimo. Joakin, zer nahi duzu jakin? Jose Mari, maribiri, lau hanka eta bi belarri. (Burlaz, baina minik egiteko asmorik gabe.) Jose, beti jan eta beti gose. Joxe Bixente, zu jarri eta ni tente Juan Debalde aspaldi hil zen. (Beti debalde ematen duenak ez duela bizimodurik ateratzen. Fama hori zeukan Jose Mari Iparragirre kantari urretxuarrak, Amerikan taberna jarri eta denak gonbidatzen zituela.) Juan, zu bazuez, ni be juan. (Zu bazoaz, ni ere bai.) Nolako Juantzar, halako Maritzar. (Dios los crea y ellos se juntan.) Manex, atzo bai, egun ez. (Jaiotzeak hiltzea dakar.) Manex, ikus eta sinets. (Santo Tomas apostoluaren gisakoa da, ezin sinetsi ikusi arte.) Mari eder bisteko. ( Bere burua edo gauzak inork ederresteko apain egiten dituenaz.) Maria, Orion trumoia eta Markiñan euria. (Orion trumoia bada, laster iritsiko dela euria Markiñara. Horren antzekoa, baina pertsona-izenik gabe, Bizkargin trumoye, Mendatan euriye.) Egin zan lan Maria, eta izango den saria. Gure Mariak ohiko hariak. (Lehengo lepotik burua: ez dela aldatzen, alegia.) Hiru, Martin diru. Martina karrikari, beti ola bayabil ez diñat urrikari. (Beti karrikan edo kalean ibiltzen bazara, ez dizut errukirik izango.) Migel Mariaren etxean, Mari Migel nagusi. (Andrea nagusi, alegia.) Mikaela eta Peru bitxi, asarren diranean diru gutxi. (Etxe berean bizi diren biak haserretzen badira, diru gutxi sartzen dela etxean.) Mikel, zakua bete gibel. Mikolas, bete sabela okelaz. Patxiko, joan zinen betiko! (Ameriketara joan garai batean aberastera, eta uste baino lehenago itzultzen zenari.) Patxiku neria, bakotxak behar du beria. (A cada cual lo suyo, y a Dios lo de todos.) Peruk zauritu, Peruk sendatu. (Amodioan norberak egindako zauriak norberak sendatu behar dituela) Bete-betean Peru atean. (Otsoa aipatu eta otsoa atean: Y hablando de Roma, por la puerta asoma.) Petra, ipurdian zazpi letra. (I-p-u-r-d-i-a ote zazpi letrok?) (Anjel Lertxundik aldagai hau dakar Aizak eta aizan liburuan: Petra, ipurdian bost letra.) Ramon, Ramon, hartu eta ez emon. Tomas, janda jolas. (Lan gutxi egiten du horrek.) Ene eta ene Tomasa, benetan zara demasa. (Deban: handia, ikaragarria, galanta.) Txomin, zorra zaharra pagatu eta berria egin. Bat, bi, hiru, lau, Txominek andrea falta dau.