Docutec Telefoniaren txotxongiloak Telefono fakturak kontu korronteak astintzen ari dira. Gero eta negozio handiagoa den honek bezeroak aztoratu ditu eta asko kexu dira txotxongilo ez ote garen bihurtu, faktura asko ezusteko bihurtu baita. Konpainien eskaintzekin batera bezeroen erreklamazioek ere gora egin dute. Sukaldean, egongelan edo pasilloan, baina bakarra. Finkoa zen duela gutxi arte telefonoa eta telefono konpainia ere bakarra, Telefonica. Orain sakelako telefonorik gabe ezin du bizi askok eta Internet erabiltzaileak urtez-urtez gehiago dira. Telefono konpainietan zer esanik ez, monopolioa hautsi da. Aukera berriek arazo berriak dakartzate ordea. Telefono fakturak kontu korronteak astintzen ari dira. Gero eta negozio handiagoa den honek bezeroak aztoratu ditu eta asko kexu dira txotxongilo ez ote garen bihurtu, faktura asko ezusteko bihurtu baita. Kontsumoa murrizteko proposamenak Telefono fakturaren zenbatekoa murriztu eta dirua aurrezteko erronkari jarraituz, adituekin kontsultaturiko hainbat proposamen eta aholku bildu dugu: — Tarifa murritzak aplikatzen diren ordutegietan deituz, dirua aurreztu ahal izango duzu. — Merkatua sakon aztertu eta zure beharrei ondoen erantzuten dien konpainia aukeratu. — Murrizte zerbitzua: telefono operadorera dei bat egite hutsarekin, edozein motatako deiak murrizteko eskubidea duzu. Esaterako, zure seme-alabek mugikorretara dei asko egiten dituztela jabetu bazara, mota horretako deiak ez egiteko zerbitzua aktiba dezakezu doan. — Fakturaren kontrola: zure gastua kontrolatu eta ordura arte gastatu duzun kopurua jakin nahi baduzu, operadorearen web gunean sartu eta zure fakturazioa kontsulta dezakezu. — Bonoen kontratazioa: ohiko tarifez gain, telefonia konpainia askok ahots tarifa finkoak edota bonoak eskaintzen dituzte. Zure faktura aztertu eta mota berdineko dei asko egiten dituzula ohartzen bazara, bono horiek dituzten ezaugarriak eta prezioak azter ditzakezu, gehien komeni zaizuna aukeratuz. Zerbitzu edo aukera hauen informazio gehiago eskuratu ahal izateko bezeroaren arreta zerbitzura deitzea aholkatzen dizugu. Ana Lanchas, bezero kaltetua "Ia bihotzekoak eman zidan telefono faktura ikusi nuenean". Lekukotasunaren isla da Ana Lanchas nafarraren kasua. 22 urteko gazteak 2002ko abenduan 2.696,52 euroko faktura jaso zuen, 448.663 pezetakoa alegia. Hartu duen ezustekoa azaldu digu eta baita irtenbide bila jo dituen ateak zeintzuk izan diren azaldu ere. — Gogoan al duzu faktura horren berri izan zenuen eguna? Ez dut sekula ahaztuko. Nire bizitzan ez dut inoiz horrelako sustorik jaso. Lanean nengoela nire gurasoen deia jaso nuen. Aztoratuta zeuden eta nik ere une hartan ez nuen ezer ulertzen. Etxera iritsi nintzenean, ordea, dei horiek Internetera konektatuta egon nintzen une berean egin zirela konturatu nintzen. Ia bihotzekoak eman zidan telefono faktura ikusi nuenean! Beraz, Telefonicaren errakuntza izan zela pentsatu nuen. Bezeroaren arreta zenbakira deitu nuenean eta web gune batek nire nodo zenbakia aldatu zidala jakinarazi zidatenean ezin nezakeen ulertu, ezta sinetsi ere. Iruzur egin zidaten! — Web gune pribaturen batera konexiorik egin al zenuen? Edo zure onespenik eman al zenuen konexio pribatu bat egiteko? Bai zera! Nire bizitzan sekula ez naiz sexuarekin, ez tarot jokoekin ezta bestelako jokoekin harremana duen web guneetan sartu. Adituen aburuz, egun, edozein gairi buruzko web guneekin gertatu ohi da. Gune horiek konexio pribatua egiteko ez dute erabiltzailearen onespena eskatzen. Hala eta guztiz ere, demagun erabiltzaile batek egun batean web pribatu batera sartzeko gogoa duela. Erabiltzaileak soilik une horretan ematen du konexioa egiteko baimena, beraz, legez kontrakoa da sistemak zure ohiko nodo zenbakia aldatzea. Horregatik diot nik beti, ez naizela sekula horrelako web guneetara konektatu, baina hala egin izan banu ere legez kontrakoa izaten jarraitzen duela. — Egoera honen aurrean zer nolako neurriak hartu zenituen? Ohiko beste edozein iruzurren aurrean bezala, Ertzaintzara joan nintzen salaketa ipintzera. Bertan, ordea, ez zidaten salaketa jartzen utzi, linea horietara konektatzeko Interneteko web guneren batean nire baimena emango nuela argudiatuz. Behin eta berriz salaketa jartzeko nire gogoa agertu banuen ere, alferrik izan zen. Indarge sentitu nintzen, zer egin eta nora jo ez nekiela. Ondoren, Kontsumitzailearen Bulegora joan eta arbitrajea eskatzeko gomendatu zidaten. Epaiketa galduko banu, ordea, fakturaren zenbateko osoa ordaindu beharko nukeela azaldu zidaten. Beraz, ez nuen eskatu. — Geroztik zerbait egin al duzu? Ez. Bere garaian oso gaizki pasatu nuen eta ez dut gai honi buruz entzun ere egin nahi. Duela astebete Telefonicatik eskutitz bat jaso nuen esanaz zorra dudala beraiekin eta ordaintzen ez badut auzitara eramango nautela. Oilo ipurdia jartzen zait pentsatzen dudan aldi oro. Nik neurriak hartu nahi izan ditut. Justizia da oztopoak jarri dizkidana. Gainera, Telefonicak ez al du bezeroari dei horiek ez egin ahal izateko zerbitzuaz informatzeko betebeharra? Nik ez dut sekula informazio hori jaso. Ana Lanchasek jakinarazirikoa frogatzeko, Telefonicara eta Euskaltelera deitu dugu. Hala, bezeroari tarifa gehigarria duten zenbaki horietara ez deitzeko eskubideaz informatzen duten galdetu diegu. Biek ere erantzun bera eman digute, bezeroek galdetzen ez badute informazio hori ez zaiela eskaintzen. Kontratuetan ere informazio hori ez dela agertzen baieztatu digute. Erantzuna, ordea, duela hilabete batzuk bezeroei informazio hori postaz bidali zitzaiela izan da. Beraz, bezero berri batek egun linea bat kontratatuko balu zerbitzu horren berri ez lukeela izango ondoriozta dezakegu.  