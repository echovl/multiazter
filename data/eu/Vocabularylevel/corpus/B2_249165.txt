Docutec Gasteiz: Santa Maria katedrala obratan Gasteiz hiriaren eta Santa Maria katedralaren historia banaezinak dira. Erdi aroko hiriak katedralari esker osotasun bat lortu zuen. Historiagileek VII. mendean jartzen dute hiriaren jatorria. XI. mendean, Nafarroako Santxo erregeak Gasteiz deituriko mendi gaina bereganatzean, Nueva Victoria izena ipini zion tokiari. Gasteizko gotorlekua, Gaztelako erregearen erasoei aurre egiteko erabili zuen Nafar erresumak. Trebino, Arganzon eta Arluzeako gotorlekuek ere eginkizun bera bete zuten. María Zambrano idazleak dio tenplu perfektua hondamendian dagoena dela. Hondamendiak asko iraunez gero, ordea, eraikuntzak desegin egiten dira eta arrisku hori saihestearren, Katedral Zaharra eraberritzea erabaki zuten Gasteizko erakunde ezberdinek. Horretan ari dira 1994. urteaz geroztik. Gasteiz hiriaren eta Santa Maria katedralaren historia banaezinak dira. Erdi aroko hiriak katedralari esker osotasun bat lortu zuen. Historiagileek VII. mendean jartzen dute hiriaren jatorria. XI. mendean, Nafarroako Santxo erregeak Gasteiz deituriko mendi gaina bereganatzean, Nueva Victoria izena ipini zion tokiari. Gasteizko gotorlekua, Gaztelako erregearen erasoei aurre egiteko erabili zuen Nafar erresumak. Trebino, Arganzon eta Arluzeako gotorlekuek ere eginkizun bera bete zuten. XIII. mendean Gaztelako Alfontso VIII.ak konkistatu zuen Victoria herrixka eta bertan eliza bikain bat altxatzea erabaki zuen. Eliza berria egiteko Erdi Aroko eraikuntza zaharra hartu zen oinarritzat. Hura handitzeko lanek belaunaldi bat baino gehiago iraun zuten eta, XIII. mendearen bukaeran, Alfonso X.ak eraikuntza amaitu egin zuen. Elizak hasieratik bete zituen babes-funtzioak. Azken indusketetan azaldutako gezi-leihoek frogatzen dute hori. Bere kokapena almendra, arrautza edo itsasontzia deituriko hiri zaharraren harresia izan zen. Avilako katedral gotikoak bezala, Santa Mariak ere, babesa eskaini zien herritarrei bere horma trinkoekin harresiaren parte zelako. Aukeratutako eredu arkitektonikoa, frantziar erregeen ohiturari jarraituz, eliza gotikoena izan zen. Gurutze formako oinplanoa. Hiru nabe, lau kapera eta girola. Girolaren eta kruzeroaren gaineko egitura zaharra egurrezkoa da. Barrutik gotiko tankera izan arren, elizak kanpotik ez zuen ez kontrahormarik eta ez arbotanterik, benetako eraikuntza gotikoei tokatzen zitzaien bezala. XVIII. mendean hutsegite hau konpontzen saiatu ziren, egurrezko ganga eta arbotanteak harrizkoengatik aldatuz. Aldaketa honek oraindik gehiago desorekatu zuen elizaren egitura. Santa Mariak Triforio bikaina du. Tenplu osoa inguratzen du galeria honek. Hori da bere antzinatasunaren frogarik nabarmenena, Azcarate arte-irakaslearen ustetan. Lurzoruan hilobi ugari aurkitu da. Mendebaleko atarian hiru arkupe ditu eta ate gaineko tinpanoetan historia ezberdinak kontatzen dira. Erdikoan Ama Birjinaren bizitza azaltzen da, ezkerrekoan San Gilen mirariak eta eskuinekoan Azken juizioa eta Santiagoren ibilaldiak. Irudi hauek bere garaian polikromatuak ziren. Diana Pardo arte adituaren ustetan, mendeetan zehar, hamabost aldaketa jaso ditu atariak. Harrizko irudiak behin eta berriz margotuak izan dira. Azkeneko aldiz, 1960an. Orain teknikariak XVI. mendean zuen polikromia aztertzen ari dira, ez berriz margotzeko, noski, zaharra berreskuratzeko baizik. Gasteizko Alde Zaharrean beste lau eliza eraiki ziren, baina Santa Maria izan zen erregeentzat kuttunena. Horregatik dio Alfontso X.ak Santa Maria eliza berea dela Kalagorriko apezpikuari idatzitako eskutitz batean. Santa Maria elizak ez du mendeetan zehar eginkizun liturgiko bera mantendu. XV. mendearen bukaeran kolejiata bihurtu zen. XIX. mendean, berriz, Pio IX aita sainduak katedral izendatu zuen. Arabako apezpikuaren egoitza nagusia Armentian egon zen XV. mendean Santa Maria elizara aldatu zen arte. Hogeigarren mendean beste katedral bat eraiki zen Gasteizen eta, biak bereizteko, batari Katedral Zaharra eta besteari Katedral Berria deitu izan zaie. Santa Maria katedrala berritzeko, bere sustraien historia ezagutzea ezinbesteko izan da. Ikerketa sakona burutu da eta bertan, besteak beste, arkitektoek, geologoek, kimikariek, topografoek eta fisikariek hartu dute parte. Zaharberritze hau integrala da, ez bakarrik arkitektura mailakoa. Katedralek garai batean erlijioaren, artearen, hezkuntzaren eta jakinduriaren arlo ezberdinetan zuten eginkizuna berreskuratzea du helburu.