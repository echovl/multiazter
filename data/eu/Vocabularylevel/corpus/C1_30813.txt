Docutec Andres Urrutia euskaltzainburua Agur eta ohore, Andres, euskaltzainburu berri hori, historian zazpigarrena, Azkue, Etxaide, Lojendio, Lekuona, Villasante eta Haritschelharren ondorengo duin eta argia. Agur eta ohore, Andres, euskaltzainburu berri hori, historian zazpigarrena, Azkue, Etxaide, Lojendio, Lekuona, Villasante eta Haritschelharren ondorengo duin eta argia. Benetan poztu ninduan ostiralean, hire hautaketaren berri jakin nuenean. Azken bi urte hauetan izan diat hi gertu samarretik ezagutzeko zoria. Eta hor zagok, begien bistan, euskararen munduan egin duana eta egiten ari haizena ere. Uste diat ondo ezagutzen duala zer den Euskaltzaindia, zertan dugun euskal gizartea, zein den euskararen egoeraren diagnostikoa eta nondik nora jo dezakegun euskalgintzan. Eta ez duk gutxi, nahikoa ez bada ere. Historiak bere legeak ditik. Eta belaunaldiarena duk horietako bat. Hogeita hamar urte inguru irauten omen dik belaunaldi baten egitasmoak. Haritschelharren hitzek ere hori berresten ditek: «Hamasei urteok Villasanteren segida egitea izan dira». Euskara batuaren egitasmoa bideratua zagok. Orain, belaunaldi berriaren egitasmoaren ordua duk. Heu izango hau buru. Polita eginkizuna. Eta behar-beharrezkoa. Nahitaezkoa! Barkatu, lotsagabe samar ari banaiz. Gainera, orain konturatu nauk hika ari natzaiala. Hau ere belaunaldi-kontua izango duk, noski. Berorika egiten nian Manuel Lekuonarekin (harekin egin nian lehen jaunartzea, Andoainen, Berrozpen; harekin aitortu ninduan lehenengoz). Zuka egiten nian Villasanterekin, eta hala egiten diat Haritschelharrekin; eta urte askoan izan dadila, Jean. Hirekin, berriz, hara. Gu ere urteetan aurrera goazen seinale. Kontuak kontu, baduala eta badugula zer egina. Beste hogeita hamar urtekoa, gutxienez. Bejondeiala. Bejondeigula.  