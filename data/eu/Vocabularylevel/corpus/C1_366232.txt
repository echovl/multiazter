Docutec Goazen zinemara I: Marjane Satrapi eta Vincent Paronnaud-en "Persepolis" Goazen zinemara II, III eta IV Dokutekan (Idatziak) Marrazki bizidunetako film ona da Persepolis, nahiz eta teknika aldetik xumea den. Sha Irango agintean zegoeneko garaiak kontatzen ditu pelikulak, baita ondoren etorriko zen chiien fundamentalismoa ere. Garbi azaltzen da filmean zehar  Iran mendeetako kultura duen herrialdea dela. Hau bezalako pelikula onak ez dira ohikoak gure pantailetan.  Zeren teknika aldetik xumea baita, mugimendu gutxikoa, erritmo motela duena, eta istorioa barnekoia, eta gainera, marrazki bizidunak dira! Horiek horrela, zaila izango zen pelikula honen aldeko apustua egitea. Baina helduentzako marrazki bizidun hauek ezustekoa eman dute, aurtengo handiena bai. Cannesko Festibalari hasiera eman zion 2007an. "Ratatouille"k ere eman zuen ezustekoa, baina hau diru-irabaziak lortzeko umeei zuzenduriko pelikula da. Komikiak marrazten ditu Marjane Satrapi iraniarrak. Marjane emakume gazte zela Teheranen bizi zen, Sha zegoen agintean, eta mendebaleko indar ekonomikoek ere indar handia zuten Iranen. Hori kontatzen du, besteak beste, pelikulak. Urteetako borrokari esker Sharenak amaitu zirenean, uztarri are eramanezinagoa ezarri zuen ayatola chiien fundamentalismoak. Persepolis gogorra da, baina umorea ere tartekatzen du kontatzeko zein nekeza zen aurrerakoi ezkertiar izatea errepublika fundamentalista batean, eta zein nekeza izaki guztiz baztertu, emakume, izatea. Bi neke zapaltzaile horiek haragi goritan bizi izan ditu Marjanek, eta bere sendiak. Eta zapalkuntza hori salatzen du Persepolisek. Desadostasuna ageri da, oihu bihurtua, baina herriari dion maitasuna ere hortxe dago. Izan ere, bizi duen zapalkuntzaz haratago ez du ahazten mendeetako kultura duen herria dela berea, sosegua erakusten dakiena, eta itxaropena duena, ezin neurtu ahala. Marjaneren ibilbidea, bere ibilbidea alegia, bihurgunez josia da: anabasak harrapatzen du, irandar izateaz lotsatzen da, narriadura eta heriotza laztantzen ditu, baina bidearen bukaeran argi-izpi bat sumatzen du. Azkenean bere burua onartzen du, hemen eta orain onartzen, bai gizaki, bai herri gisara. Didaktikoa eta dibertigarria, gogorra eta samurra, errealista eta magikoa, tragikoa eta kitzikagarria da Persepolis. Hasierako biñetak zurrunak dira, baina hala ere, Vincent Paronnaud-en animazioa egiteko erak lortzen du filma poetikoa izatea, umoretsua izatea, eta magiaduna izatea. Ez dut gutizia hau berehalakoan ahaztuko. Marrazki bizidunak maizegi egin dira ia soilik dirua lortzeko eta umeak errazkeriekin entretenitzeko. Marrazki bizidun ez hain onak sarritan ikusi ditugu,  baina Persepolisi esker bakeak egin ditugu zine-mota horrekin. Juan Miguel Gutiérrez