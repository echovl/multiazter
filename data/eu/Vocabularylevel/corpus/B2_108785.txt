Docutec Kulki, herri jolas eta kirola Kultura eta kirola, bi hitz horien lehen silabak elkartuta Kulki sortu zen orain urte gutxi batzuk. Asier Lafuente eta Luisfer Etxeberria dira arduradunak. Herri-kirolak eta garai bateko jolasak gaztetxoen artean zabaltzen dabiltza herriz herri. HABE.- Noiz sortu zen Kulki? ASIER LAFUENTE.- Soin-hezkuntzako irakasle izateko ikasten ari ginen Gasteizen, eta hiru lagun bildu ginen Kulki sortzeko, eta gero, bi gelditu ginen. Luisfer Etxeberria eta biok. 1998an sortu zen. Gure helburua da herri-jolasak eta herri-kirolak ezagutzea jendeak, parte hartuz ezagutzea. Modu ona iruditzen zaigu gizartean integratzeko. Kulturaren arloan sartzen ditugu jolas eta kirol horiek.   H.- Hiriko haurrek nola hartzen dute Kulki? A.L. - Ondo. Herri-kirolek badute bere estatusa, askotan ikusi dituzte, eta herri-kirol bezala identifikatzen dituzte, eta praktikatzeko grinarekin etortzen dira. Beste batzuk ezezagunagoak dira, baina saiatzen gara horiek ere ikerketen bidez errekuperatzen eta plazaz plaza erakusten. Hori begiratzen dugu: zein egin daitezkeen plazan, edo frontoian... Baina jendearekin gaudenean ikusten dugu zeinek duten harrera ona eta zeinek ez.   H.- Non ikertzen duzue? A.L.- Lan etnografikoetan batez ere. Etniker taldearen 'Juegos infantiles en Vasconia' arakatu dugu. Herrietako monografiak ere begiratzen ditugu. Baina gero herrietara zoazenean jolasek, kirolek aldagaiak dituzte, bai jokatzeko moduan, bai lexiko aldetik. Adibidez, kirrinka jolasa. Beste izen batzuk ere baditu: korrontxa, uztaia eramatea... Herri batean lasterketak egiteko baliatzen zuten, beste batean jolas huts gisara, beste batzuetan herri-jaietan batez ere... Jolasak, kirola, musika... H.- Non izan zarete azken aldiz? A.L.- Vilar herrian, Errioxan. Hor baserriko jolasak eta kirolak, hamalau guztira, egin genituen bi orduz. Baditugu, baita ere, artzainen jolasak, eta arrantzaleenak ere bai. Eta segun nora goazen hiru aukeretako bat eramaten dugu. Esaterako, ipintzen dugu baserri txiki bat frontoiaren erdian eta horren inguruan lasto-altxatzea, ingude-jotzea, edo tomate-potoekin egindako zangoak, ahari-talka itxurako kulunkaria, benetako adarrekin... Beti material tradizionala erabiltzen dugu, plastikoaren aurretikoa: metala, larrua, egurra, sokak... Jaietako jokoak ere sartzen ditugu: esku-orgen lehiaketa, arrautza eramatea koilara baten gainean... Musika jotzen dugu zuzenean, gaita, txirula eta, baserritarrez jantzita...   H.- Jolas hain ezagun ez den horien artean aipatuko zenuke baten bat arrakastatsua... A.L.- Erratzarena, Zuberoan aurkitua. Gazteentzako da. Erratz baten inguruan hamar neska-mutil jartzen dira eskutik helduta, eta elkarri tiraka lortu behar dute norbaitek erratza ukitzea. Hori galtzaile. Arrakasta handia du jolas horrek.   H.- Nork deituta joaten zarete normalean? A.L.- Herrietako jai-batzordeek. Edo euskararen astea ospatu nahi duen elkarteren batek deitzen digu, edo kultura-zinegotziak. Ikastola eta ikastetxeek ere deitzen digute, edo Gabonetan... Batez ere Bizkaian gabiltza, baina Euskal Herri osoan gabiltza: Iparraldean, Nafarroako Erriberan...   H.- Eta badaukazue erakusketa bat, betiko jostailuena... Hori zer da? A.L.- Udaletxeko aretoetan egiteko erakusketa, gurasoei zuzendua, eta negu-parterako batez ere. Helburua da ikustea jostailu asko egin daitezkeela. Eta jostailua egitea ere jolas bat dela. Eta asko sendotzen dela umearenganako harremana. Telebistaren bidez guraso eta umeen arteko transmisio-katea eten egin da, eta gaurko haurrek apenas ezagutzen dituzten gurasoen jolasak. Eta nahiago dituzte komunikabideetan azaltzen diren kirolak, konturatu direlako gurasoek ere garrantzi handia ematen dietela kirol horiei.