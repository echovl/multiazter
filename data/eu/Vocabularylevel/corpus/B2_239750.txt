Docutec 104 milioi Aste honetan gertatu da nire herrian, Elgoibarren. Norbaitek 104 milioi pezeta irabazi ditu futbol-kiniela asmatuta. Eta bai, pezetatan esan dut zenbatekoa, nahita, ze, euroaren txikitasunak ez baitu nahikoa islatzen horrenbesteko dirutzaren handitasuna. JASONE OSORO / Tira, kontua da egun batetik bestera nor aberastu den ez dakigula. Eta, harritzekoa da, ze geurea bezalako herri txikietan, txutxumutxuak birusak bezain erraz zabaltzen dira. Ezustekoren bat gertatzen den une berean jakiten da Sigman eta Lerunen, batetik bestera kilometro parea dagoen arren. Gertatu direnak eta ez direnak ere, noski, ze, onartu beharra dago gertatzen ez direnak ere barra-barra hedatzen direla, ahotik ahora, belarriz belarri. Badirelako batzuk, gutxi batzuk baina zarata handia egiten dutenak, bazterretako hautsak harrotu eta ez dagoen lekuan saltsa sortzea atsegin dutenak. Aldamenekoaren tendereteari begira bizi direnak. Tira, edozein modutan, oraingoan ez du funtzionatu komunikazio sistema tradizonal horrek. Txutxumutxuek esan duten bakarra aberats berria Santa Klara auzokoren bat edo dela izan da. Ez gizonezkoa den, emakumea, zaharra edo gaztea, elgoibartarra edo kanpotik iritsitakoa... Detailerik ez dakigu. Eta, egia da aste osoan ez zela etxe bakarra egongo herrian pertsona ezezagun horren izana (izena ez, noski) ahotan erabili ez dutenik. Esan nahi dut, une batez denok nahi izan dugula pertsona ikusezin horren azalean egon. 104 milioi pezeta tokatuta zeinen zoriontsu izango ginatekeen imajinatuz. Eta, konbentzituta nago, aste honetan askoz apustu gehiago egingo dela gure herriko estankoetan. Oraindik ere, diruak zoriontasuna ematen duela sinisten dugulako.