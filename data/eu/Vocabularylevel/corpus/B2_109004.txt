Docutec Josu Viñaspre: "Nork bere bidea urratu behar du" Josu Viñasprek urte mordoxka darama argazkilari gisa. Espainiar estatuan banatzen diren GOYA sarietarako izendapena jasotzea zer ote den badaki. Orain, Europa mailako saria eman diote ' Europan qualifield award'. Europa mailan jaso den saririk potoloena da. Pozarren berba egin du gurekin. HABE.- Hasteko, zorionak! JOSU VIÑASPRE.- Eskerrik asko.   H.- Noiz jakin zenuen? J.V.- Berehala jakin nuen. Boz-emaileen artean ezagunak nituen eta botoak zenbatu eta ia berehala jaso nuen deia.   H.- Horrelako sariren bat jasotzeak zer dakar? J.V.- Ospea ematen du eta hori ere garrantzitsua da. Saria goraipamena baino ez da, eta diru-saririk ez du. Hala ere, pozteko asko du sariak. H.- Publizitatean egiten duzu lan. J.V.- Bai, publizitatean jardun izan dut batik bat. Goya sarietarako izendapenak horregatik etorri ziren, eta azken sari hau ere hortik doa.   H-- Beste zerbait egin nahi zenuke? J.V.- Bada egia esan, ez. Gustatzen zaidana egiten dut. Gozatzen dut neure lanarekin. Denetarik egitea egokitzen zaizu, eta batzuetan besteetan baino atseginago egiten duzu zeure lana. Oro har, baina, pozik nago egiten dudanarekin. H.- Argazkilariak kamera baten atzean ezkutatzen den gizakia dirudi. J.V.- Kar, kar, kar. Bai, neuk ere irudipen hori daukat. Argazkilaria beti da kameraren atzealdean dagoen begirada. Objektibo baten atzean ikusten dena beti da ederrago handik, benetan ikusi nahi duzuna ikusten, eta atera nahi duzuna ateratzen. H.- Antzezleekin pasatzen da, lotsatiegiak dira eta horregatik kameraren aurrean paratzen dira... argazkilariekin zer gertatzen da? J.V.- Batzuetan kontradikzioa dirudi, baina neuri ere pasatzen zait. Edozein agiritarako argazkitxoa atera behar dudanean ere ez dut asmatzen, ez dut jakiten zelan ipini behar naizen. Kamera atzealdean erosoago sentitzen naiz.   H.- Zenbat kamera dituzu? J.V.- Nahikoa. 3X12ko euskarrian lan egiten dut normalean, baina argazkilariok gutizia -zale izaten gara, eta azkenean ezinbestekoa ez duguna ere eskuratzen dugu. H.- Eta garestia da argazkilaria izatea? J.V. Profesionala izatea ez da merkea. Ekipo onak oso garestiak dira, eta beti ateratzen da zerbait berria, orain arte ez zegoena eta hura ere erosi behar duzu. Pentsatzen dut beste lanbide askotan ere derrigorrezko inbertsioak egin behar direla. H.- Kamera digitalak pil-pilean daude, zer deritzozu honi? J.V. Gero eta gehiago ikusten dira merkatuan, bai. Neure ustez, ordea, momentuz behintzat ez du euskarri analogikoa ordezkatuko. Ziur aski irtenbidea izango da, oraindik, baina, bide asko egin behar du. Garapen askoz handiagoa beharko du analogikoa ordezkatuko badu. Amateurrak erosten ari dira, itzelezko ekipoak, gainera. Eta hori ere bada arazoa, dirutza izugarriak behar dira ekipo on-onak izateko. Denbora eman beharko zaio digitalari. H.- Etengabeko ikasketan dabilen gizakia ematen duzu... J.V.- Horrela izan behar du. Beti dago zer ikasi, nondik jo. Lehen pentsaezinak ziren gauzak egin daitezke teknologia berriekin. Irudian edo abiaduran izugarrizkoak dira eskaintzen dituztenak, eta atzean geratu nahi ez baduzu horri ere heldu behar diozu. H.- Urte pilo bat daramazu honetan, zenbat? J.V.- Bada, pilo bat, 25 inguru. Hasieran zaletasun moduan hasten zara, argazkigintza gustatzen zitzaidan, eta hor ibiltzen nintzen argazkiak hemen eta argazkiak han. Eta denborarekin konturatzen zara zaletasuna izan ezik ofizioa ere izan litekeela. Ikastaro bat hemen, kongresu bat han, topaldi bat beste nonbaiten, eta apurka-apurka zeure burua janzten zoaz. H.- Orain hasten diren gazteek horretan badute abantailarik. . J.V.- Bai, zalantzarik gabe. Gu hasi ginenean non ikasi ez zegoen, eta geure kasa ikasten aritu gara. Esan dizudana, hemendik eta handik ikasten. Gaur egungoek, aldiz, badute non ikasi ofizioa, eta hori aurrerapauso handia da.   H.- Zer esango zenieke argazkilari izan nahi dutenei? J.V.- Bada askorik ezin diezaioket esan. Bidea urratuz egiten dela, eta pazientzia eskatuko nieke. Eta gauza oso garrantzitsua: irizpidea izan dezatela. Oscar Wildek esaten zuen porroterako biderik zuzenena denok pozik utzi gura izatea dela. Ados nago horrekin, denen gustuak asetzea ezinezkoa da, eta hortaz, norberak atsegin duena egin behar du. Norberak urratu egin behar du bere bidea, eta era honetara, beti aurkituko duzu zeure lana gustuko duenik. H.- Idazleek esaten dute zerbait ganorazkoa atera baino lehen zaborrontziak eramaten dituela idatzi asko. J.V.- Bai guri ere pasatzen zaigu. Asko eta asko dira botatzen ditugun argazkiak. Hori ere, baina, aldatu egiten da. Denborarekin zer nahi duzun hobeto jakiten duzu, eta begiratzen ikasten duzu. Esperientzia horrekin argazki gutxiago doa zakarrontzira. Baina, hala ere, beti doa zerbait.   H.- Errementariaren etxean burruntzia zotz... zurean ere pasatzen da. J.V.- Bai, bai. Turismoa egitera noanean, esaterako, kamera txikia eramaten dut, eta argazkiak ateratzen ditut atera behar ditudalako. Ez da gehien maite dudana. Egun osoa kamerarekin pasatzen duzu eta atsedenerako uneak ailegatzen zaizkizunean argazki-kamerarekin lotura duen guztia ahaztu nahi izaten duzu.   H.- Etxean argazki piloa izango duzu, ez? J.V.- Ez ezazu pentsa! Urteak badoaz eta konturatzen zara artxibategi ganorazkorik ez duzula. Horrek ere tristura sortzen dizu. Lehen aipatu didazuna, errementariaren etxean... H.- Oso perfekzionista zara? J.V.- Izugarria. Mugak apurtzeraino. Edozer gauzarekin ez naiz konformatzen, eta esan ere, esan didate askotan. Baina, gauzak ondo egitea gustatzen zait, eta zeharo gustura egon arte, ekin eta ekin ibiltzen naiz. H.- Hortaz amateurrak argazki kamerarekin ikusten duzunean haserretzen zarenetakoa izango zara. J.V.- Ez, ez, ezta pentsatu ere. Ustekabe ederrak hartu izan ditut batzuek egiten dituztenak ikusita. Ikaragarria da zenbaitetan bere ofizioa ez dela jakin, eta zer egiten duten ikustea.   H.- Non ikus dezakegu zeure lana? J.V.- Edozein tokitan. Modan, industrian, eskuetara heltzen diren katalogo ezberdinetan... orain kontu industriala dut. Atzorako egin behar dira gauzak argazkigintzan eta lana duzunean gainezka egoten zara. Baina, pozik nago neure lanarekin. Egia da zenbaitetan asko mugatzen zaituela osterantzeko gauzak egiteko, baina, oro har, oso pozik nago neure lanarekin.