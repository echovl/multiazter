Docutec Opor egunetan botika gutxiago Pentsioniste elkarteko batzarkidearekin elkarrizketa. Jubilatuen oporrak ditu hizbide. Ricardo Merino Gipuzkoako Pentsionista eta Jubilatuen Elkarteko batzarkidea: «Opor egunetan botika gutxiago hartzen ditugu adinekook» Imsersok eta hainbat erakundek antolatutako egonaldiak direla eta, etxetik kanpo oporretara joateko aukera zahartzaroan iritsi zaie askori... Halaxe da, bai. Gure bizitzan lana besterik ez dugu egin, eta oporrak egitea zer zen ere ez genekien. Lanari utzi ostean, zahartzaroan, iritsi zaigu adinekooi opor garaia, baina erakundeen laguntzarik gabe hori ere ezinezko ametsa izango litzateke. Imsersok edo Foru Aldundiek eta bestelako erakundeek antolatzen dituzten oporrek udazkeneko edo neguko egun batzuk etxetik kanpo igarotzeko aukera ematen digute, egonaldi hauen prezioak eskuragarriak baitira guretzat. Erretiratuen artean egoera oso ezberdinak daude, agintari eta politikariek jubilatuak ondo bizi garela esaten badute ere. Atzoko eta egungo jubilatuek ez dute pentsio berdina eskuratzen, eta 70 urtetik gorakoak gazteagoak ez bezala larri ibiltzen dira eguneroko beharrei aurre egiteko. Hauek ezingo lukete oporretara joan; egonaldi hauei esker, ordea, neguko hotzari uko egin, eta beste toki eta lagunak ezagutzeko aukera dute. Helduentzako oporretarako egungo eskaintzari egoki al deritzozu? Ordaintzen ditugun prezioen arabera, ezin gara kexatu. Batzuetan bidaiak luzeak eta deserosoak izaten dira, gure adinetan autobusean ibiltzea gero eta nekagarriagoa egiten baitzaigu. Hotelei dagokienez, era askotakoak daude, eta ez dira guztien gustukoak, baina ordaintzen dugunarekin ezin gara bost izarreko hoteletan bezala egon. Orokorrean eskaintza ona da, eta ez da arazorik egoten. Dena den, gauza bat aldatu beharko litzateke ekimen hau hobetzeko: opor leku gehiago egon beharko lirateke aukeran. Askotan ez duzu aukeratzeko tarte gehiegirik izaten, eta toki ezagunez aparte, betiko Benidorm edo Fuengirola esate baterako, ez da erraza gustukoa duzuna aukeratzen. Dagoen eskaintzarekin konformatzea dagokigu. Komunikabideetan azaltzen denez, ondo baino hobeto pasatzen dituzte opor hauek erretiratuek... Ikusi eta entzuten diren irudi eta gauza guztiak kontuan hartuko bagenitu, egun osoa dantzan igaro beharko genuke. Egia da oporrak ahalik eta ondoen pasatzeko direla, eta joera hori gazteek zein helduek dugula, baina hortik aurrera, bakoitzak ahal duena egiten du. Taldean egoteak badu eragina, horrela errazago egiten dituzu zure eguneroko bizitzan egiten ez dituzunak, aurreiritziak direla eta. Baina dantza saioez gain, etxetik ateratzeak, mugitzeak, jende berria ezagutzeak, eguraldi beroa eta lehorra izateak mesede handia egiten digu adinekoei. Egin diren ikerketen arabera, frogatuta dago opor egun horietan helduok botika gutxiago hartzen ditugula, eta osasun arazoek atzera egiten dutela. Egonaldi laburrak izan arren, oporretan hartzen ditugun indarrek mesede egiten digute negu osoan zehar, eta ez zaigu hain gogorra egitena. Egonaldi hauetara zein dira gehien joaten direnak, emakumezkoak, bikoteak...? Jende ezberdina joaten da, baina gehienak erretiratu bikoteak dira. Askok eta askok ez dute beren bizitza guztian oporrik egin, eta orain elkarrekin oporretara joateko aukera aparta dute erakundeek antolatutako oporrei esker. Beraientzat ezkon-bidaia bereziak ere badira egonaldi hauek. Emakumezkoak gizonezkoak baino animatuagoak dira eta, bakarrik badaude ere, beste lagun batekin joaten dira, eta berehala egiten dituzte taldeak eta adiskide berriak. Gizonezko bakarrak ikustea zailagoa izaten da. Gero, han bertan ere sortzen dira bikoteak, baina ez jendeak uste duen bezainbeste.    