Docutec Medikuaren beldur? Milioika europarrek ez dute tratamendurik jarraitzen mina arintzeko. Artritisaren aurkako taldeak egindako ikerketa baten arabera, gaixo gehienek ez dute jotzen medikuarengana. Ez dagoela botika gozorik diote batzuek, eta sendatu ahal izateko pazientzia behar dela besteek. Baina badirudi gaur egun gutxik dutela pazientzia tratamendua jarraitzeko eta, ondorioz, gehiagok pairatzen dute mina. Hala pentsa daiteke Artritisaren Aurkako Europako Taldeak kaleratu berri duen ikerketa irakurri ostean. Haren arabera, egun, milioika lagunek dute giharretako edo hezurretako min kronikoren bat, baina gehienek ez dute jotzen familiako medikuarengana. Ikertzaileek Europako zortzi herrialdetako 1.500 mediku ingururi eta giharretako eta hezurretako mina zuten 6.500 gaixori egin dizkiete galdeketak. Ikerketa, berriz, Erreuma-gaixotasunen Historia aldizkarian argitaratu dute. Bertan, adituek azaldu dutenez, 50 milioi europarrek giharretako edo hezurretako minen bat duten arren, ez dute tratamendurik jarraitzen. Horrez gain, ikerketa egin duten zientzialarien arabera, zortzi herrialde horietan medikuek antzeko tratamenduak erabiltzen dituzte minari aurre egiteko. Komunikazio eta konfiantzarik eza Anthony Woolf Cornwall Errege Ospitaleko medikuaren esanetan, gaixo gehienak «ez dira fidatzen» medikuez, ez dute uste «tratamendu egokia» jarriko dietenik. «Gehienetan gaixoa bera gertatzen zaiona azaltzeko gai ez delako gertatzen da hori. Haren eta bere medikuaren arteko komunikazioa egokia ez delako, alegia», dio Woolfek. Ondorioz, galdeketari erantzun zioten mediku gehienek gaixoei «aholku egokiak» ematen dizkietela erantzun dute. Gaixoen esanetan, aldiz, medikuak emandako botikak «ez dira nahikoak». Datuen arabera, gaixoen %75ek egunero sentitzen dute giharretako edo hezurretako mina. Baina horien artean, lautik bat soilik joaten da medikuarengana. Ondorioz, askok eguneroko eginkizunak murriztu edo mugatu behar izaten dituzte mina dela eta. Medikuarengana joaten direnak, berriz, urteetan mina jasan ostean joaten dira. Azterketan parte hartu duten medikuen arabera, bestalde, eurengana joaten diren gaixoen erdiek soilik jo izan dute aurretik bestelako adituren batengana. Horrez gain, sendagile gehienek adierazi dutenez, eurak gaixoen «ohiturak aldatzen» saiatzen dira eta urtean behin, gutxienez medikura joatera aholkatzen dituzte.Giharretako mina dutenek, askotan, aspirina eta gisako botikak hartzen dituzte. Adituen arabera, ordea, horrelako botikek, maiz hartuz gero, digestio aparatuan arazoak sor ditzakete. Ondorioz, zenbait mediku Alemaniakoak, esaterako dietak, fisioterapia, sendabelarrak edo akupuntura aholkatzen hasi dira.Gehienek, baina, nahiago dute lagunen, senideen edo fisiterapeuten aholkuei jarraitu familiako medikuarengana joan baino.