Docutec Burdin aroa Telebistako saioaren idatzizko laburpena. Euskal Herriko Atlantiar aldeko Burdin Aroa aztertzen da bertan. Teknopolis saioak Euskal Herriko isurialde atlantikoko Burdin Aroa aztertuko du, Xabier Peñalver adituaren eskutik. Kristo aurreko lehen milurtekoan, Euskal Herrian bizi ziren gizon eta emakumeak leizezuloak utzi eta atari zabalean bizitokiak jartzen hasita zeuden. Mendi lepo eta gainaldeetan egokitzen zituzten herrixka harresituetan bizi ziren, Tolosako Intxur mendixkan esaterako, eta bertatik lurralde zabalak kontrolatzeko moduan ziren. Igandean, "Teknopolis" saioan, orduko bizimodua aztertuko dugu. Euskal isurialde atlantikoari dagokionez, ikertzaileek oso gauza gutxi zekiten oraintsu arte Burdin Aroa deritzan milurteko luze honi buruz. Baina, azken bi hamarkadetan, hainbat herrixka aurkitu ditutze zenbait haranetako goialdeetan, eta horietako batzuk industu ere egin dituzte, esaterako, Anoetako Basagain mendikoa. Gaur egun halako 72 herrixka ezagutzen dira euskal lurralde atlantikoan, eta hainbat ezaugarri nabarmen daitezke. Indusketa lanei esker, informazio oparoa eskuratu dute Burdin Aroko gizon eta emakumeen bizimoduaz, sistema ekonomikoaz eta ohiturez. Herriak eraikitzeko, ongi kokatutako lur garaiak hautatzen zituzten. Inguruan, harresi eta lubakiak egiten zituzten, tamaina handikoak maiz; ondorioz, altxatzeko ahalegin handia eskatzen zuten. Zura eta pezoa erabiltzen zuten batez ere etxebizitzak egiteko, eta harresi barneko zatirik lauenean jasotzen zituzten. Kristo aurreko lehenengo milurtekoan bizi ziren gizon eta emakume haiek nekazaritza eta abeltzaintza zituzten jardun nagusi. Hainbat zereal agertu dira indusketetan. Adibidez, Intxurreko herriska harresituan ikatz bihurtutako aleak aurkitu zituzten. Horrelako aurkikuntzei esker, orduko nekazaritza nolakoa zen jakin dezakegu. Besteak beste, hainbat gari, olo eta garagar mota laboratzen zituzten, baita babak eta ilarrak ere. Behi baten berna hezurra, ardi baten baraila edo txerri baten letagina, denak ere Basagaineko herrixkan aurkitutakoak dira. Hezurrok erakusten dute behien, ardien eta txerrien abeltzaintza aski hedatua zegoela. Abeltzaintzaren aldean, orein eta basurdeen ehiza garrantzi txikiko jarduna zen. Indusketek zeramika aztarna ugari atera dituzte argitara, eta horietan nabaria da zeramika bai eskuz eta bai tornuan egiten zutela, eta forma eta tamaina askotako ontziak egiten zituztela, askotan apainduak. Haatik, isurialde atlantikoko euskal lurraldean, Leitzaran ibaia eta Andorra bitartean hedatzen den eskualdean, hain zuzen ere, Pirinioen erdialdean, fenomeno berezi bat gertatzen da, Europako beste lurraldeetan ez bezala. Mendilerroetan ehunka harrespil daude, milatik gora, 3 eta 7 metro bitarteko diametrokoak, Pirinioetako cromlech edo mairubaratze izenaz ezagutzen direnak, Ekialde-Mendebalde norabidean 250 kilometro luzean eta 5 eta 40 kilometro zabalean hartzen dituen eremuan. Hilarriok tamaina eta mota askotako harriz eraikita daude, eta, batzuetan, taldeka bilduta daude. Harrespilen erdian, hildakoen gorpuak errautsi eta gero geratutako gorpuzkinak era askotara daude lurperatuta. Gaur egun, 413 cromlech multzo ezagutzen dira, eta horietan bilduta 1.104 egitura zirkular daude, Auñamendietako iragan protohistorikoaren lekuko mutuak. Muliska gainean, Hernani eta Urnietako udalerrien arteko mugan zutik dauden harriak aztarnategi hauen edertasunaren erakusgarri dira. Gaur eguneko ikerketen emaitzek Kristo aurreko lehen milurtekoan Euskal Herriko isurialde atlantikoan bizi izan ziren gizon-emakumeei buruz gehiago jakiteko modua emango dute.