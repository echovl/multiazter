Docutec Tabakoarekin borrokan Hiru euskaldun ezagunek tabakoarekin duten harremana azaltzen dute erreportaje labur honetan. A. Urretabizkaia, P. Ezkurra, J.ldigoras. Hirurak erretzaileak izanak edo direnak. Amodioa, zigarroa ezpain artean laztandu eta hari zupada egitea maite dutelako, erritoa egunean behin eta berriro errepikatuz. Gorrotoa, tabakoa plazeraren atzetik labankada handiak ematen dituen maitalea dela badakitelako. Ezagunak izateaz gain erretzaile amorratuak ere badiren edo izan diren hainbat euskaldunekin hitz egin dugu. Arantxa Urretabizkaia - Idazlea Amatasuna izan zen tabakoa uzteko bere metodo berezia (akupuntura eta bestelako tratamenduei ez die sekula etekinik atera). Haurdunaldian, umea jaio zenean, titia eman zionean, ez zuen erre, «ezin niolako umeari faena hori egin». Baina urtebete luze tabakorik gabe egin ostean, pentsatu zuen: «Jo, utzi behar hau ere...! Besterik ez bada, egunean hiru erreko ditut; gosaldu, bazkaldu eta afaldu ondoren». Hiru zigarro horiei atea zabaldu orduko, erretzaile bihurtu zen berriro ere. Hamaika urte inguru igaro dira ordutik. Tabako gorria du gustuko Arantxa Urretabizkaiak eta ezin digu zehaztu eguneko zenbat erretzen dituen, baina jende artean dagoenean dauka zigarroa pizteko behar handiena. Noiztik erretzen duen? «Oso berandu hasi nintzen, hogeita hamar urte baino gehiagorekin. Gaztetan ere ahalegindu nintzen, baina ez zitzaidan gustatzen», esan digu. Orain bai, gustuko du, oso gainera. Baina osasun kontua tartean, haurdunaldia kenduta, «behin baino gehiagotan utzi dut. Euskara beti ikasten ari diren horiek bezalakoa naiz. Orain berriro ari naiz indarrak biltzen, beste saio bat egiteko». Bitartean, gosariarekin erretzen du lehen zigarroa, eta etxean bat pizten duen bakoitzean semearen eta gizonaren «begirada ez oso atseginak» jasan behar izaten ditu. Patrick Ezkurra - Pilotaria «Maite dut tabakoaren gustua», esan digu Patrick Ezkurrak. Hain du maite, egunean ehunka zupada ematen ditu. Hamabost da bere neurria. Hamabost bat zigarro egunero-egunero. Eta tabako gorria erretzen du. Goi mailako kirolari baten ahotan, halako baieztapenak harrigarriak dira. Are gehiago, zuzenean talka egiten dute aurtengo Tabakorik Gabeko Egunak aukeratutako leloarekin ­"Kirolean, erretzea galtzea da"­. Edonola ere, horrek ez du esan nahi trinketean buruz buruko txapelduna den lagun honen eredua, bere erretzaile izaeran behintzat, jarraitzea gomendagarria denik. Gazte hasi zen Patrick Ezkurra erretzen, 18 edo 19 urterekin, «eta aita ez zen batere kontent». Harrezkero, hiru hilabetez baino ez du utzi tabakoa; bere semea jaio zenean, hain zuzen ere. «Baina hori ez zen batere ona niretzat», ziurtatu digu. Tabakoak kirolerako kalte egiten ez ote dion galdetu diogu. «Ez, ez, ez», erantzun digu berehala. «Behintzat, nik ez dut ezer sentitzen. Emazteak beti esaten dit 'utzi, utzi', baina nik sobera maite dut». Jon Idigoras - Politikaria Erretzaile amorratua zen Jon Idigoras orain hamasei urte arte. Eta erretzeak eragin dizkion kalte larrien ostean, «tabakoaren aurkako militante amorratua» dela aitortzen du. Hil edo biziko erabakia hartu behar izan zuen. «Birikak jota neuzkan. Eta bizitzen jarraitu nahi banuen, tabakoa utzi beharra neukan. Egunean bi edo hiru pakete erretzen nituen», ekarri du gogora. Bere lanbideak ere ez zion asko laguntzen. «Politikan sartu nintzenean, askoz ere gehiago hasi nintzen erretzen. Politika mundua bizimodu ezberdina da, beti apur bat behartuta, beti nerbioak puntan», esan digu. Bizitza jokoan zuenez, ez zuen metodo berezirik behar izan erretzeari uzteko. «Metodo bakarra mentalizatzea da, norberaren buruari esatea 'hil edo bizi?'. Benetan gogorra». Kolpetik utzi zion. «Birika bat ia lehortuta neukan eta bestea ukituta». Hamalau urte inguru zeuzkanean hasi zen Idigoras erretzen. «Moda zen. Mutil batek, gizon egiteko, lehenik eta behin zigarroa erre behar zuen, bizar pixka bat irtenda zeukanean». Erretzailearentzat aholku bat dauka: «Pentsatu behar du bere bizimoduaren kalitatea nolakoa izango den gero. Nik orain ikusten dut: mendizale amorratua nintzen eta orain ezin ditut ehun metro ibili gelditu gabe. Bizi kalitate oso kaskarra daukat. Familian eta lagunartean erretzaileei esaten diet hemendik urte batzuetara tabakoak ekarriko diena. Jende guztiari esan behar diogu erretzaileak etorkizun beltza duela eta garaiz dagoenean utzi behar duela», azaldu digu.