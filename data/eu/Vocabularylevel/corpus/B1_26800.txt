Docutec Kultur sineskerak, emakume askok HIESa izatearen errudun Albiste labur honetan kulturazko ohiturek HIESaren zabalkundean duten eragina aipatzen da. Hainbat herritako ohiturak azaltzen dituzte. Munduan HIESa eragiten duen birusa duten 36,1 milioi pertsonetatik %47 emakumezkoa da. Gizatalde honek, biologikoki, baliabide gutxiago ditu HIESetik babesteko, baina, arazo larrienetakoa, ONUren Emakumearentzako Garapen Funtsaren (Unifem) arabera, tokian tokiko gizartearen arauen aurrean emakumeek duten babes falta da. «Herrialde askotan emakumeek ez dute gaitasunik senar edo bikotekidearekin sexu harremanak izaterakoan babes neurriak hartzea adosteko», adierazi zuen Stephanie Urdangek, aipatu erakundeko kideak. Horren aurrean, Unifemek kontzientziazio kanpaina jarri du abian, emakumeek babes gabeko sexuari «ezetz» esan diezaioten. Kultura ezberdinek ezarritako arauek kalte handia egin diote emakumeari. Indian, esaterako, kamioilariek ez dute preserbatiborik erabiltzen. Zergatik? Bada, 600 kilometroz behin babesik gabe sexu harremanak izaten ez badituzte istripua izan dezaketela erakutsi dietelako beren aitek. Unifemen Indiako ordezkari Madhu Bala Nathen arabera, «jendeak kondoiak zergatik ez dituen erabiltzen ulertu behar dugu erabiltzeko eskatu aurretik». Beste adibide bat: emakume birjina batekin harremanak izanez gero, gizonezkoari HIESa sendatzen zaiola uste dute Afrika eta Asiako herrialde askotan. Beste zenbait tokitan, berriz, amodioa egiterakoan jarrera ona izaten ez badute haurrak arazoekin jaioko direla sinetsarazten zaie emakumeei. Honela, Unifemen arabera, ezinbestekoa da sineskera hauek aldatzea.