Docutec Kimuak 2005 Kimuak 2005 Eusko Jaurlaritzak laburmetraiak egiteko ematen dituen laguntzak kudeatzen dituen ekimena da. Euskadin egindako lan onenak aukeratu ditu aurten programak bere 8. edizioa ospatzeko eta Kimuak 2005 programako film laburrak AEBetako eta Australiako hainbat zinemalditan emango dituzte, besteak beste. Martxoan, apirilean eta maiatzean Miami Film Festival-en eta Tiburon, Kalifornia, Vail, Colorado, Aspen, Nashville, Tennessee, Chicago eta Illinois-eko jaialdietan egongo dira ikusgai lanak. Ez dago zalantza izpirik: euskal laburmetraiak pil-pilean daude kultura-foroetan, bai gurean, bai Espainian, bai mundu osoan. Han-hemengo festibalek Eusko Jaurlaritzaren Kimuak saileko laburmetraiak izan nahi dituzte beren egitarauetan. Laburmetraia onak izatea, hori da festibalotarako pelikulak aukeratzen dituztenek hobesten duten lehen ezaugarria. Hala ere eta hori horrela izanik ere, ez da ahaztu behar Kimuak programak ahalegin berezia egiten duela laburmetraia horiek nazioarteko foroetan zabaldu eta izan daitezen. Ekimenaren arrakasta izugarriaz jabetuta, antzeko katalogoak argitaratu dituzte, esaterako Galizian eta Andaluzian. Gurean bide horri 1998an ekin zitzaion, eta ordutik hona aurkeztutako laburmetraiak geroz eta gehiago dira, eta geroz eta hobeak. Zer da Kimuak? Eusko Jaurlaritzako Kultura Saileko Kultura Sortu eta Zabaltzeko Zuzendaritzaren babesean jaioa, Kimuak ekimenak Euskal Herriko laburmetraia-egileei laguntzen die arlo horretako ahalik eta festibal gehienetan esku har dezaten. Sail honek zine-zuzendari horien artean deialdiak egiten ditu urtero. Deialdiaren aurretik 35 mm-tan pelikularen bat egina dutenek hartuko dute parte. Urtero 20 bat laburmetraia aurkezten dira, eta horietatik sei aukeratzen dituzte hainbat adituk, bost edo zazpi ere izan daitezke hautatuak, segun eta urte horretako uzta nolakoa izan den. Aukeratutako horiek Kimuak-en katalogoa osatuko dute. Karpeta dotore bat jasoko dute munduko ia festibal gehienek (300 baino gehiagok): bertan DVD bat dago aukeratutako laburmetraia guztiekin, eta CD-Rom bat ere badu karpetak pelikulei buruzko irudi eta idatzi argigarriekin. Pelikulen azpi-tituluak ere bidaltzen zaizkie ingelesez, eta oso noizean behin beste hizkuntzaren batean ere bai. Kimuak ekimenaren arduradunen ?Txema Muñoz da alma mater-a? lan eraginkorrari esker, laburmetraia hauek ugaritzen ari dira munduko foro guztietan. Aurtengo uztak ale oso bikainak ekarri dizkigu, era askotakoak gainera. Jakina, aldeak daude urtetik urtera, baina festibaletan lortutako sariak ugariak dira; luzeegi joko luke guztiak hemen aipatzeak.   Laburmetraiok era askotako gaiak jorratzen dituzte. Sarituena (24 sari) Borja Cobeagaren "Éramos pocos" komedia da: erdibana ditu samurtasuna eta umore beltza. Familiarik gabeko zahar jendearen bakardadea, hori da gaia. Jose Maria Goenagaren "Sintonía" laburmetraiak (16 sari) ere irribarrea bilatzen du. Bi bakarti autopista bateko ordainlekuan daude, ez aurrera ez atzera egin ezinda; irratsaio baten bidez sortzen den harremana du kontagai. Igor Legarretak eta Emilio Perezek, berriz, "El gran Zambini" (7 sari) egin dute, fantasiazkoa. Aita enanismoak jota dago, eta semea aitaren egoera nola onartzen doan kontatzen du. "La guerra" (6 sari) egin dute Luiso Berdejok eta Jorge C. Doradok, gerraren, edozein gerraren, aurkako filma. Nacho Vigalondoren "Choque" (3 sari) komedia ero bat da, parabola bat: gure gizarteko harremanetan zenbaterainoko garrantzia duen garaipenak, zenbaterainokoa norgehiagokak. "Los ojos de Alicia" (8 sari) egin du Ugo Sanz-ek, eta beldurrezko filma da, beldur psikologikozkoa. Goi-adimena duen izaki batek harrapatua dauka pertsonaia leku itxi batean, suntsitu egin nahi du. Eta azkenik, animaziozko film bat, Isabel Hergueraren "La gallina ciega" (13 sari). Itsuaurreko txakurra eta makila galdu dituen itsua hirian, kaosaren eta trafikoaren eremu basati horretan nola moldatzen den erakusten du. Zein jaialditan aurkituko ditugu? AEBetako jaialdietan parte hartzeaz gain, Kimuak programako film laburrak Frantzian (Villeurbanne, Nantes, Burdeos, Lille, Rousset eta Aubagne), Portugalen (Tavira eta Algarve), Britainia Handian (Kinofilm eta Viva!), eta Edinburgon (Dead By Dawn) pantailaratuko dituzte. Horrez gain, zazpi lan ikusi ahal izango dira Susan (Tunis), lau Sydneyn, Melbournen eta Brisbanen (Australia), hiru Larissan (Grezia), hiru Salernon (Italia), bi Györren (Hungria) eta bat Guadalajaran (Mexiko), Belgradon (Serbia), Dresden (Alemania), Bruselasen (Belgika), Amsterdamen (Holanda) eta Pragan (Txekiar Errepublika). Kimuak 2005 banan bana "Choque" Hogei urte pasatxo dituen bikote batek autotxokeen pista bat aurkitu du lur azpian. Nacho Vigalondo: Cabezón de la Sal (Kantabria), 1977. 35 mm-tan egin zuen lehenengo film laburrarekin, "7:35 de la mañana", Nacho Vigalondok 60 sari baino gehiago, nazioarteko banaketa ikaragarria eta Film Labur Onenarentzako Hollywoodeko Oscar sarirako proposamena lortu ditu. Orain film luzeetara pasatzeko prestatzen ari da erromantze eta zientzia-fikziozko zenbait proiektu esku artean dituela. "Eramos pocos" Emazteak utzi eta gero, Joaquínek, semearen laguntzarekin, amaginarreba zaharren egoitzatik ateratzea erabaki du etxeko lanak egin ditzan. Borja Cobeaga: Donostia, 1977. Txikitandik hasi zen etxeko pelikulak egiten eta bideo jaialdietan parte hartzen. EHUn Ikus-entzunezkoen Komunikazioan Lizentziatua, errealizadore (Gran Hermano, Confianza ciega), gidoigile (Splunge, Agitación+IVA) eta zuzendari gisa (Vaya semanita) lan egin du telebistan. 2001ean "La primera vez" idatzi eta zuzendu zuen, Goya sarirako proposatu zuten lana eta jaialdi nazionaletan eta nazioartekoetan 35 sari irabazi zituena. "Éramos pocos"-en gidoiak, Segio Barrejónekin batera idatziak, 2004ko Medina del Campo-ko Zinemaren Asteko proiektuen lehiaketa irabazi du. "La gallina ciega" Itsu batek ustekabean galdu du bere gida-txakurra. Hiri handi batean bakarrik eta ilunpean dela, itsua konturatu egiten da bere indarra erasotzen erraza dela jabetzean datzala. Isabel Herguera: Donostia, 1961. EHUn Arte Ederretan Lizentziatua, baita Duseldorfeko (Alemania) Kustakademie-n ere. 1994an Master of Fine Arts lortu zuen California Institute of the Arts-en (USA). 2002ko martxotik Animac zuzentzen du -Lleidan egiten den Kataluniako Nazioarteko Animazio Zinemaldia. "El gran zanbini" Hiri handi bateko aldirietan zirku zahar baten arrastoak geratzen dira oraindik. Igor Legarreta: Bilbo, 1973. Emilio Pérez: Bilbo, 1974. EHUn Ikus-entzunezkoetan Lizentziatuak. 1994az geroztik elkarrekin batera lan egiten dute gidoiak idazten eta zuzentzen. Lehenengo film laburrak bideoan egin zituzten, hainbat zinemalditan sari ugari jaso zituztenak, eta ondoren, 1999an, lehenengo lana egin zuten zinean, "El trabajo", Locarno eta Montpellierreko zinemaldietan saritua. "La guerra" Bigarren Mundu Gerra. Haur bat dago armairu batean sartuta... Luiso Berdejo. Donostia, 1975. 2001ean idatzi eta zuzendu zuen bere lehenengo film laburra 35 mm .tan "...ya no puede caminar". Paco Plazaren "Cuento de navidad" pelikula berriaren gidoia idatzi du. Jorge C. Dorado. Madril, 1976. Lau film labur filmatu ditu orain arte eta bigarren zuzendaritza-laguntzaile gisa aritu da lanean hainbat pelikulatan, besteak beste "La mala educación", "Moulin Rouge", "Hable con ella" edo "El espinazo del diablo"-n. Orain film luzeetarako gidoiak idazten dihardu. "Los ojos de Alicia" Andrea hutsik dagoen gela batean esnatu da, eskuak lotuta eta begiak estalita dituela. Altxatzen saiatzean, telebista bat piztuko da eta pantailan berari hitz egiten ari zaion emakume bat agertuko da. Ugo Sanz: Donostia, 1973. Deban (Gipuzkoa) bizi ondoren, Alcalá de Henares-era (Madril) joan zen, eta bertan bizi da. Orain zinemagintzan aritzeaz gain bigarren hezkuntzako irakaslea da. Bi urtez aritu zen zinema zuzendaritza ikasten Madrilgo Zinema Institutuan, eta gaur egun bere laugarren film laburra prestatzen ari da, gidoigile eta zuzendari lanak eginez. "Sintonía" Kontua ez da elkarrizketa luzeak izatea, kontua ez da elkarrekin urteak bizitzea. Batzuetan, pasadizoko leku batean, minutu gutxi batzuetan, norbaitekin konekta dezakezu. Jose Mari Goenaga: Ordizia (Gipuzkoa), 1976. Manchesterren eta Donostian Enpresa Administrazioa ikasi ondoren, Goenagak errealizazio ikastaro bat egin zuen Urnietako Sarobe zentroan. 2001ean Moriarti Produkzioak enpresa sortu zuen. Zuzendu dituen film laburrez gain (besteak beste, sari ugari jaso dituen "Tercero B"), "Supertramps" animaziozko film luzearen gidoigile eta zuzendarietako bat da. Orain Lucio dokumentalaren proiektuan lanean ari da.