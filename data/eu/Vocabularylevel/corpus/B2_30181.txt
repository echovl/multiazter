Docutec Lan gutxi egiten dugu SEA Arabako enpresaburuen elkarteko idazkari nagusi Jose Manuel Fartok adierazi duenez, euskal ekonomiaren arazoa da «gure lehiakideek baino gutxiago lan egiten dugula» SEA Arabako enpresaburuen elkarteko idazkari nagusi Jose Manuel Fartok adierazi duenez, euskal ekonomiaren arazoa da «gure lehiakideek baino gutxiago lan egiten dugula», eta horregatik, erakunde eta sindikatuen arteko elkarrizketa proposatu du konponbidea aurkitzeko. «Laburbilduz, ongi lan egiten dugu, baina gutxi», esan zuen. Jose Manuel Farto Arabako enpresaburuen elkarteko (SEAko) lehendakariak ekonomiaren egoeraren udako txostena aurkeztu zuen atzo. Gasteizen egin zuen agerraldian, Fartok esan zuen Arabako eta Euskal Herriko ekonomiaren arazoa hauxe dela: «Gure lehiakideek baino gutxiago lan egiten dugu», horregatik, sindikatu eta erakundeen arteko elkarrizketa proposatu zuen irtenbide gisa. Fartoren arabera, Araban produktibitatea oso handia da lanordu bakoitzeko, eta horrek erakusten du teknologia eta prestakuntza onak direla. Hala eta guztiz ere, «Espainiako gainerako tokietan baino ordu gutxiago lan egiten dugu, eta Estatu Batuetan baino askoz gutxiago ­urtean 200-300 ordu gutxiago­». «Laburbilduz ­gaineratu zuen­, ongi lan egiten dugu, baina gutxi». SEAko lehendakariak gogora ekarri zuen Alemanian eta Estatu frantsesean patronal eta sindikatuen artean lanorduak ez murriztea hitzartu dutela. «Europa osoan joera lanorduak gehitzea izango da, eta gestioa malgutzea», adierazi zuen. Hori dela-eta, Fartok negoziazio kolektiboaren eredua aldatzeko deia egin zuen. «Elkarrizketa ez da falta, asko hitz egiten dugu, arazoa da ez gatozela bat diagnostikoan: enpresaburuentzat lehiakortasuna da, eta sindikatuentzat, egonkortasuna eta enpleguaren kalitatea». Horretaz gain, Euskal Herrian erakunde publikoek ikerketa, garapen eta berrikuntzara Estatuan baino diru gutxiago bideratzen dute, «eta horrek lehiatzeko gaitasun txikiagoa esan nahi du», Fartoren ustez. «Oztopo» horiek hor dauden arren, enpresaburuak esan zuen baikorra dela etorkizunari begira. «Egoera onean gaude, ongi lan egiten dugu, baina geroa ziurtatu behar dugu».