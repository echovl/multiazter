Docutec Komunikazioaren kalitatea Ikaragarria da bi belaunalditan gizartean gertatu den aldaketa. Bikote guztiak errejistro zibiletik eta elizaren bedeinkapenaz ezkontzetik eta gutxienez bospasei seme-alaba egitetik, 40 urtean pasatu gara ez ezkontzera, seme-alaba bat eta erdi izatera eta epealdi laburrean bikotea banatzera. Gaur egun bost «familia»tik bat da pertsona bakarrekoa, eta beste asko guraso bakarreko familiak dira, seme-alaba bat edo bi dituenak. Aldaketa izugarria da eta bizitzaren arlo askotan nabaritzen da, bai eta supermerkatuan ere, non menu indibidualizatuak ikusten diren, lehen platera, bigarrena eta postrea bandeja berean, lanetik etorri, dendatik pasatu eta telebistaren aurrean afaltzeko kide bakarrarentzako menu pribatua. Txikitan izaten genituen otordu zaratatsuekin kontrastean, gaur egun guraso askok (amak ia beti, baina ez beti, aitor dezagun) ahalegin berezia egin behar izaten dute gutxienez egunean behin etxeko guztiak mahai beraren inguruan eta ordu berean jesar daitezen eta egun osoan bizi izandakoaz mintza daitezen. Ahalegina zapuztua gelditzen da sarri askotan, ordutegiak muturrekoak direlako, edo goizeko eta gaueko otorduak informal eta arinagoak izaten direlako edo, besterik gabe, egunero ez duelako kemen nahikorik telebista behin eta berriz amatatzen ibiltzeko. Gurasoa ere nekatuta heltzen da etxera, lanetik ahituta, eta energia handiegia behar izaten da etxean ere elementuen aurka jarduteko: afalorduan telebista isilaraztea titanen lana bihur daiteke gau batzuetan. Eta noiz edo behin amore eman du; etxe batzuetan, sarritan; gehienetan, beti. Agur etxekoen arteko komunikazioari. Gero, oporretan, ez dute jakiten zer esan elkarri. Aldatu da, bai antolamendu soziala, eta aldatu egin da, nabarmen, etxe barneko giroa. Orain urte asko lagun batek komentatu zidan zein «europarra» zen beraren etxea: bi seme-alaba, gela bana, etxean bertan bakartzeko aukera, nork beraren espazio mugatu eta restrinjituaz, eta alderatu egiten zuen beraren haurtzaroan etxean izandako giro nahasi eta konpartituarekin, non inork ez zuen gela propiorik eta espazio guztiak konpartitu egiten ziren. Horrek ez du komunikazioaren kalitatea bermatzen, baina txarragoa da ezertxo ez komunikatzea.  