Docutec Neuroekonomia Zientzia berria sortu omen da; honen bidez gure gurariak guk baino hobeto ezagutzera iristen omen dira marketing adituak. SONIA GONZALEZ/ Pentsa, eskaintza bat egin dizuete, hartu ahal dituzue 100 euro mementoan edo 150 euro hemendik urtebetera. Zer egingo zenukete? Bata edo bestea aukeratzen badugu, prozesu neurologiko zehatz bat izango da: aukera bakoitzak garunaren zati ezberdina aktibatzen du. Lehen kasuan, zati emozionala aktibatzen da, erreflexioarena baino, mementoko plazerrari lotuta dagoena, espeziearen biziraupenean oinarritzen dena, animalia guztion propioa. Bigarrenean, berriz, kortex prefrontala aktibatzen da, etorkizunerako planak osatzen dituena, askoz berriagoa. Ez naiz zoratu eta, lasai, hau ez da bigarren kateko dokumentala. Bakarrik abisatu gura nizuen «zientzia» berri bat jaio dela eta neuroekonomia daukala izena. Esan barik doa enpresa handiak oso adi daudela. Erabakiak hartu orduko, garunean zer gertatzen den kontrolatzen duen horrek gure gaineko kontrola ere edukiko du. Eta, jakina, neuroekonomia ez da bakarrik etorri, eguneroko praktikarako neuromarketina ere ekarri du eskutik helduta. Diru kontuetan ez dugu funtzionatzen beti era arrazional batean, edo bestela, pentsatu hasierako galderari mementoko 100 euroak hartu zenituzketela erantzun duzuen guztiok (neu barne), 150 euro edukitzea askoz hobe dela jakinda. Eta dinamika kontziente-inkontziente hori aztertzeko zer hobe garunak barrutik aztertzea baino. Erresonantzia magnetiko baten bitartez ikus daiteke zelakoak diren garunen erreakzioak produktuen edo iragarkien estimuluen aurrean. Azken batez, estimulu-erantzunak erabiltzea da marketinaren oinarria. Nik neuk ez daukat autorik, ezta gidabaimenik ere, eta auto biren artean ezberdintzen dudan gauza bakarra kolorea da. Hala ere, duela gutxi iragarki bat ikusi nuen; laztanak ziren funtsa eta, nire garunak daki zergatik, baina benetan izan nuen gogoa auto hori gidatzeko. Iragarkiak berak ondo sentiarazten ninduen. Neuromarketina beste pauso bat besterik ez da bide horretan, gure bulkadarik barrukoenak erabili eta erostera bultzatzea baino, erosteari muzin egitea ezinezko bihurtzea da helburua. Enpresa handiek ez dute onartuko, baina susmoa da, besteak beste, Coca-Cola, General Motors, Eastman Kodak edo Nestlé badabiltzala honelako ikerketei probetxua ateratzen. Hainbestetan aipatzen den publizitate subliminala ez da ezer honen guztiaren alboan. Badakite zer gura dugun, guk geuk jakin baino arinago, eta zelan saldu behar diguten. Etsaia arin mugitzen da, lagunok, eta erdi lo harrapatzen gaitu gehienetan. Behintzat egon gaitezen jakinaren gainean. -  