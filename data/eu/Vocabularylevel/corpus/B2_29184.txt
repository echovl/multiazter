Docutec Tratu txarrak, puri-purian dagoen arazoa Bilbon atzo bertan izandako atxiloketa batek agerian utzi du emakumeen aurkako indarkeriak daukan gaurkotasuna. Testuak tratu txarrak izatean zer egin argitzen du. Bilbon 56 urteko gizon bat atxilotu zuten udaltzainek atzo, garai batean emaztea izan zuena eta bien alaba nagusia jipoitu zituelako. Senar-emazteak banatzekotan dira, eta emakume biak arropa bila etxera itzuli zirenean jazo zen erasoa. Ez da izan Euskal Herrian egunotan emakumeen kontra gertatu den eraso bakarra. Aoiz herrian Nafarroan, 32 urteko gizon bat atxilotu eta epailearen aurrera eraman zuten emaztea jipoitu eta psikologikoki erasotzeagatik. Gertakari bi horiek agerian utzi dute emakumeen kontrako indarkeria puri-purian dagoen arazoa dela. Protokoloa Tartean kasu larriak gertatzen direnean bakarrik izaten dira albiste emakumeen kontrako tratu txarrak. Emakumea hilik edo oso larri behar du. Baina, zoritxarrez, hori baino gehiago dira emakumeek emakume izate hutsagatik jasan behar izaten dituzten gehiegikeriak. Zer dira tratu txarrak? Emakumeak tratu txarrak jasaten ditu baldin eta etxekoren batek, edo berarekin bizi den edo bizi izan den pertsonak mehatxatzen, iraintzen edo etxean gertatzen diren oker guztien errudun egiten badu . Bikotekideak jendaurrean nabarmen uzten badu, edo bere itxura edota egoera fisikoagatik gutxiesten edo mespretxatzen badu, edo lagunekin edo etxekoekin harremanak izatea eragozten badio, orduan ere tratu txarrak jasaten ditu emakumeak.Ahaztu barik, gutunak edo telefono deiak kontrolpean dituzten emakumeek sufritzen dutena, edo euren dirua eskuratzea eragozten edo euren gastuen kontuak ematera behartzen dituztenek bizi dutena, edo eurentzat balio sentimental berezia duten gauzak txikitzen dizkieten emakumeek nozitzen dutena. Horiek ere tratu txarrak jasaten dituzte eta. Horiek guztiek inoiz edo sarritan jasaten dituzten jipoiak eta bultzadak, edo sexu-harremanak izatera behartutako emakumeen kasua gehitu beharko zaie. Nola gertatzen dira? Tratu txarrak prozesu ziklikoa dira: Hasieran tentsioa metatzen hasten da, hitzez edo eginez gertatzen diren erasoekin; ondoren, indarkeria fisikoaren leherketa-fasea gertatzen da, gizonak kontrola galdu eta emakumea jotzen hasten denean; eta erasotzailearen ustezko damutzearekin amaitzen da zikloa, emakumeari berriro halakorik ez dela gertatuko edo dena aldatu dela esanez hasten zaionean. Zer egin halakoetan? Berehalako eraso baten aurrean, ahal izanez gero, laguntza eske deitu larrialdi zerbitzuetara. Erasoaren ostean, konfiantzako lagunen bati guztia kontatu eta laguntza eskatu. Nora jo? Tratu txarren ondorioz, lesio fisikorik edo psikikorik izan, edo izan daitekeela uste izanez gero, emakumeak osasun etxe batera joan behar du. Jazotakoa azaldu eta, joan aurretik, txosten medikoaren kopia eskatu. Zauririk ez badago, udalerriko gizarte zerbitzuetara joan, eta bertan laguntza eta aholkua eskatu. Etxean egoera jasanezina bada eta babesa behar izanez gero, babesteko agindua eskatu daiteke epaitegian, Fiskaltzan, Biktimak Laguntzeko Zerbitzuan, gizarte zerbitzuetan edo edozein polizia etxetan