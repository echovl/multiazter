Docutec Lisatzerik ez dagoen zimurrik Aurpegiko zimurrak kentzeko produktu baten eskaintza dela eta, zimurrak norberaren curriculum afektiboak marraztuak omen dira, eta horiek ez ditu ezkutatu nahi. LAURA MINTEGI / Atzo etxeko postontzitik jaso nituen gutunen artean, Helena Rubinsteinek igorritako gutun bat neukan. Hamabost eguneko epean denda zehatz batera bertaratuz gero, beraren azken produktuaren ale bat oparituko dit, debalde. Produktuak 'Expressionist' izena du eta beraren bertutea omen da «tra- tamiento alisador visible, corrector de las líneas de expresión» izatea. Arduratuta gelditu naiz. Orain Helena Rubinsteinek espresioaren zantzuak ere ezabatu nahi dizkit. Ez omen da nahikoa gure kontzientzia isildu nahi izatea, gure pentsamendua deszerebratzea, elektroenzefalograma lau-laua utzi nahi izatea, baizik eta aurpegikeran urtez urte ezartzen joan diren zantzuak ere kendu nahi dizkigute. Hain zuzen ere, mundu zoroari begiratzearen ondorioz gure larruaren azalean habia egin duten zimur txikiak, gero eta sakonagoak diren zimur ezagunak, munduarekiko erlazioa izateraren poderioz apurka-apurka lekua hartzen joan diren zimurrak. Eta orain, zimurdura horiek guztiak, ezusteak, pozak eta ardurak sorturiko zimurrak, irribarrea marrazten laguntzen didaten zimurrak, negarrarekin beti bustitzen zaizkidan zimur samur horiek ezabatu nahi dizkit Helena Rubinsteinek. Ez dakit zer-nolako produktua izango den 'Expressionist' delako hori, eraginkorra den ala marketing hutsa, baina lana badu, eduki, begiak zabal eta bihotza sentikor dauzkagun mundu honetako herritarren zimurrak lisatu nahi baldin baditu. Kosta egingo zaio, alajaina, bihotzean lehen eta aurpegian ondoren sakon-sakon geratu zaigun oinazearen mina ezabatzea; gure lagunak atxilotuta eta haiek zuzenduriko egunkaria itxita segitzen duela ikusten dugun guztietan gero eta ezarriago geratzen zaigun tolestura desagerraraztea. Kosta egingo zaio ezabatzea aurpegian alderik alde sortu zaigun irribarrea, eta iribarreak marraztu dituen zimur jostalariak kentzea ere bai, elkartasun egunean sorturiko zimur alaiak alegia, batu zen jende andana ikustean, asko eta asotarikoa. Helena Rubinsteini beste gutun batekin erantzutekotan nago. Bertan azaldu nahi diot ez dudala nire espresioek sorturiko zimur bakar bat ere ezabatu nahi, ez dudala lisatu nahi curriculum afektiboak sentimenduz sentimendu marrazten joan den geografia haragizkoa. Eta esango diot ilea urdintzen hasi zitzaidanetik ez dudala berriz tindatu, nire ile-apantzailearen amorrurako.