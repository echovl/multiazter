Docutec Fibromialgia, minaren kalbarioa Fibromialgiak jotako hiru gaixoren testigantzak irakurriko dituzu. ANA UNANUE, EÑAUT MITXELENA /   Izena duena da. Izenik ez duen oro, ez omen da existitzen. Eta existitzen ez denari, ezin arretarik eskaini. Halaxe bizi izan dira urte luzez fibromialgia pairatzen duten gaixoak. Gorputz osoan mina eragiten duen eritasuna da fibromialgia. Kausa ezagunik ez du, eta jasaten dutenen bizia tortura modukoa bilakatzen du, sintoma latzak baititu: gorputz osoan mina, lo egiteko arazoak, etengabeko nekea, konponbide falta eta mina direla-eta arazo psikologikoak,... 90eko hamarkadan onartu zuten nazioarteko osasun erakundeek gaixotasun moduan. Baina izenik izan ez duen bitartean, fibromialgia gaixoek sufrimendu bikoitza pairatu dute. Batetik, oinaze fisikoa, eta bestetik, psikiko eta soziala. Medikuen arreta falta, edota inork ez sinistea, eguneroko kontua izan da duela gutxira arte. Haatik, herrialde garatuetan nahikoa hedatua dagoen eritasuna da, herritarren % 2-4k sufritzen baitu. Euskal Herrian Hiru Eskuak federazioa sortu berri dute, artatze egokiagoa eta ikerketa sustatzeko helburuarekin.   "Bikote asko hausten dira gaitzarengatik eta ezjakintasunagatik" Jokin Espinosa, 53 urtekoa, eta Maria Luisa Ibiriku, 37 urte, Volkswageneko langileak. Jokinek behar baino lehen hartu du erretiroa, ezintasunagatik, eta Maria Luisa bajan dago azaroaz geroztik. Nafarroako Fibromialgia Elkarteko kide dira biak. Fibromialgiak hautsitako bikote eta familia asko ezagutzen dituzte Jokinek eta Maria Luisak. Ez da beren kasua. Beraiek bikotekideen eta seme-alaben sostengua izan dute, baina ez da beti hala gertatzen. Sarritan, senideek ez dute ulertzen eta, ondorioz, ez dute onartzen gaixoari gertatzen zaiona. Sekulako aldaketa gertatzen baita. Etxean ardura handiena zuena (ia beti ama), ezindua gelditzen da bat-batean, eta aldaketa ez da eramaten erraza. "Bikote eta familia asko hautsi dira gaitzarengatik eta, batez ere, ezjakintasunagatik", azaldu digu Nafarroako Fibromialgia Elkarteko buru Jokinek, "senar askok esaten didate, etsita, diru pila gastatu dutela medikutan, batean eta bestean ibili direla, eta dena alferrik izan dela; etxera iristen direnean emaztea sofan etzanda topatzen dute, lur jota. Sekulako aldaketa da, dena ahal zuen emakumea ezer egin ezinik gelditzen baita bat-batean". Fibromialgia ez da gaitz psikologikoa, baina ezin uka gaixotasunaren ondorioz arazo psikologikoak ager daitezkeela. Jokinen esanetan, "hiru urte ematen badituzu minez mugitu ezinik eta gertatzen zaizunaz ideia arrastorik eduki gabe, niri gertatu zitzaidan moduan, normalena da depresioak jota bukatzea". Jokin duela 7-8 urte hasi zen oinazeekin. Volkswageneko katean egiten zuen lan, langile batzordean ere buru-belarri sartuta zebilen, eta denbora gutxian aita eta ama galdu zituen. Orain uste du pilatutako estresak eta gurasoen galera traumatikoak eragin ziotela gaixotasuna, baina orduan ez zekien fibromialgia izeneko gaitz bat zenik ere. Gizonezko izateak ere ez zizkion gauzak erraztu: "Gaixo gehienak emakume direnez, gizonezkook sinesgarritasun arazo handiagoak ditugu. Matxismo handia dago gizartean, eta kosta egiten da horrelakoak onartzea". Mina, gainera, gogorragoa izaten da gizonezkoengan. Maria Luisari duela lau urte diagnostikatu zioten gaixotasuna, eta lasaitu ederra hartu zuen: ez zegoen burutik jota, gaixotasun bat zeukan. Ordura arte, lantokian ia ez zen minez zegoela esatera ausartzen: "Lankideek barre egiten zidaten, beti kexaka ari nintzela eta". Diagnostikoak ez zituen minak apaldu, ordea. Duela bi urte aurreneko baja luzea hartu zuen, lanaren zama eraman ezinik, eta iazko azaroaz geroztik bajan da berriro. Minak ez dira desagertu, baina gutxienez ez da ordutegi zurrunen presiopean bizi. Maria Luisa oso urduria eta arduratsua izan da betidanik: "Dena kolkorako gordetzen dut, eta nire separazioa traumatiko samarra izan zen. Baliteke horrek guztiak zerikusia izatea gaitzarekin". Fibromialgia sendatzeko botikarik ez dagoenez, bakoitzak ahal duen moduan egiten dio aurre gaixotasunari. Maria Luisa yoga eta igeri egiten saiatzen da; Jokin makrobiotikaren eta homeopatiaren laguntzaz eta Qigong izeneko tai-chi berezi bat eginez. Guztia patrikatik ordainduta, jakina, Gizarte Segurantzak ez baitu horrelako terapiarik ordaintzen. Horixe da, hain zuzen ere, Afina elkartearen aldarrikapen nagusia: Gizarte Segurantzak fibromialgia dutenentzat protokolo bat zehaztu eta diziplinarteko terapia bat onar dezala. Orain arte Gizarte Segurantzak ez du aparteko interesik azaldu, baina gauzak laster aldatuko direla uste du Jokinek: "Fibromialgia sistemak kontrolatzen ez duen gaitz moderno horietako bat da. Eta sistemari arazo asko ari zaizkio sortzen, jende askok (populazioaren % 2,5) pairatzen duelako eta gainera lanerako ezintasuna sortzen duelako. Horregatik, uste dut aurrerantzean arreta handiagoa jarriko diotela".   "Zer nuen ez jakitea mina baino okerragoa zen" Loli Villaverde, Lezon bizi den 57 urteko etxekoandrea. Duela lau urte jakin zuen gorputz guztia minberatzen ziona fibromialgia zela. Duela lau bat urte jakin zuen Lolik zer zuen. Medikuz mediku eta espezialistaz espezialista "pelegrinazioan" urte pila bat egin ondoren, osteopata pribatu batek esan zion zer zuen. "Orain, behintzat, badakit zer dudan. Hogeita bost edo hogeita hamar bat urte egin ditut zer nuen jakin gabe, desesperazio hutsa. Mina gorputz guztian, lo egiteko arazoak, etengabeko nekea,... Baina inork ez zidan esaten zer nuen. Hori mina baino okerragoa zen. Hala, erotzen ari nintzela pentsatzen nuen", diosku Lolik. Gainera, oinazeekin hasi zenean, erantzun txarrak ere entzun behar izaten zituen medikuen ahotan: "Mina nuela eta nekatua nintzela esan, eta "Zer uste duzu, ni ere nekatua nago!" eta antzeko erantzunak jasotzen nituen. Gaur egun, behintzat, medikuek gehiago ezagutzen dute fibromialgia, eta kontuan hartzen dute". Orotariko espezialista eta adituengana jo du: erreumatologoa, traumatologoa, akupunturista, masajista, homeopata,... Denbora eta diru ugari, ezertarako ez. Orain, fibromialgia diagnostikatu zion osteopatak emandako pastillak hartzen ditu, batzuk minarentzako, eta besteak lo egiteko: "Minarekin bizitzen ohitu behar duzu, beste erremediorik ez dago oraingoz". Pazientziarekin hartu behar dela dio Lolik. Ez du etxetik kanpo lan egiten, eta horrek lasaiago ibiltzeko aukera ematen dio. Hala ere, minak sortutako ezina berdin-berdin sumatzen du etxeko lanetan ere: "Arropa lehortzeko esekitzen dudanean, matxardak erabiltzeak jada sekulako mina eragiten dit; lisatzerakoan ere, gauza bera; erosketak ekartzerakoan ere,...". Senarrak eta alabak lagundu behar izaten diote askotan, baina horrek ere baditu bere ondorioak. "Batzuetan, etxekoak ikustea da okerrena. Gauzak egin nahi ditut beraiekin, baina ezin dut, eta depresioak eragiten dizkit horrek. Buruak nahi bai, baina gorputzak ezin. Dena dela, etxekoekin, behintzat, zortea izan dut", diosku Lolik. Minak min, eta nekeak neke, beti saiatu izan da bizitza normala egiten: lagunekin eta alabarekin irten,... Lolik dioskunez, "izaerari esker, besteekin egoteko dudan gogoari esker ateratzen naiz kalera. Bestela,..."  