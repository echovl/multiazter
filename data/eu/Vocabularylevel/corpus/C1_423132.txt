Docutec Javier Aizpurua ikertzailea: nanopartikulak minbiziari aurre egiteko Ospitaleetatik urruti eta osasun-arloko guneetatik aldenduta egiten du lan Javier Aizpuruak, baina bere lanaren ondorioak osasunarekin zerikusi zuzena du. Paristik etorri berri eta bertara itzultzeko bezperatan egin dugu hitzordua fisikari eta ikertzaile donostiarrarekin. Donostia International Physics Center-era gerturatu gara, izan ere, DIPCen dihardu lanean, orain bost urte Gipuzkoara itzultzea erabaki zuenetik. Javier Aizpuruak Zaragozan egin zituen Fisikako ikasketak, eta 1994tik 1998ra bitartean doktorego-tesia egin zuen Donostian Pedro Etxenikerekin. Doktoratu ondoko ikasketak, materialen erantzun optikoaren gainekoak, Suedian egin zituen eta handik Euskal Herriko Unibertsitateko Zientzia Fakultatera itzuli zen eskolak ematera. Urtebetez EHUn egon ondoren, Ameriketako Estatu Batuetara joan zen, doktoratu ondoko beste ikerketa bat egitera. "Washingtonen, NIST institutuan, bi urte egin nituen nanoegituren erantzun optikoa ikertzen. 2004an Pedro Etxenikek Donostiara bueltatzeko proposatu zidan, atzerrian lanean ari ginen ikerlariak berreskuratzeko programa bereziaren baitan". Minbiziaren kontrako borroka Javier Aizpurua puntako ikertzailea da. Hau da, gai zehatz baten inguruan munduko 50 ikerlari ospetsuenen artean dago. Aizpuruak eta bere taldeak materialen ezaugarri fisikoak aztertzen dituzte. "Nanomaterialak uztartzen ditugu, nanometroko dimentsioko materialak dira eta ezaugarri berriak nabarmentzen dira.". Besteak beste, ezaugarri elektronikoak, termikoak, optikoak eta magnetikoak aztertzen dituzte, Pedro Etxenikeren zuzendaritzapean. "Talde horretan nanofotonica da nire ardura.. Nanofotonica fisikaren adar bat da. Erradiazioaren, hau da, argiaren edo izpi infragorrien eta materialen arteko elkar ekintza uztartzen dugu. Hain justu ere, nanoegituren erantzun optikoa aztertzen dugu. Oso ikerketa teorikoa da gurea". Lan horretan nazioarteko egitasmo batean ari da lanean buru-belarri une honetan. Houstoneko ikerketa-gune ospetsu batekin ari da elkarlanean, eta ikerketaren emaitzak minbiziaren kontrako borrokan aplikatuko dituzte. Javier Aizpuruak esan digunez, ikerketa-prozesua ez da inoiz lineala. "Ez dakigu noiz eta nola aplikatuko den ikerketa. Ikerketa hasterakoan, ez dugu amaiera bistaratzen. Badaude ikerketa zuzenduagoak, baina, normalean, azterketa abiatzen dugunean, gure azken helburua ez da aplikazioa izaten; dena den, minbiziaren kontrako borroka hau zertxobait zuzenduagoa dago". Hain zuzen ere, oraingo proiektua berezia da, besteak beste, kimikari, fisikari eta medikuak parte hartzen ari direlako. "Houstoneko ikerlariek gonbidatu ninduten hara joateko eta gure konputazioko metodoekin guk lagundu genien nanopartikulen erantzun optikoa deskribatzen". Funtsean ikerketa eta metodoa oso sinpleak dira eta sekulako arrakasta lortzen ari dira minbiziaren kontra. "Urrezko nanopartikulak zuzenean odolean sartu eta gorputzeko atal guztietara hedatzen dira, baina bereziki tumoreetara joaten dira, bertan itsatsiz. Tumoreen zelulak oso porotsuak dira eta horrexegatik urrezko nanopartikula horiek bertara joaten dira. Izpi infragorriekin nanopartikulak asko berotzen dira, zuntz optikoa edo kanpoko argia erabil ditzakegu beroketa-prozesuan, eta berotasun horrek zelula guztiak hiltzen ditu". Donostiako taldeak  partikula horien erantzun optikoa aztertzen du. Konputazio-iturrietan  Euskal Herrian egiten den ikerketa oso zorrotza da eta Donostian dago kalkulu-zentroa. Houstonen, dagoeneko, lehenengo saiakuntza klinikoak egin dituzte gizakiekin eta emaitzak oso itxaropentsuak izan dira. Ikertzaile izatearen abentura Azken ikerketarekin emaitza bikainak lortuta, pozik agertu da Javier Aizpurua, baina ikertzailearen bizitza oso bestelakoa da. Erronkez beteriko bizimodua  ei da ikertzaileena, bizitza gogorra. "Niretzat ikertzaile izatea ez da hain konplikatua izan. Niri kanpora joatea eta esperimentatzea beti gustatu izan zait. Bikoterik ere ez nuen eta askatasun handiagoa izan dut lanean aritzeko. Dena dela, orokorrean, zientzialarien bizimodua nahiko konplikatua da, arlo pertsonala eta profesionala orekatzea oso zaila izaten da-eta". Arlo finantzarioak ere asko baldintzatzen du zientzialariaren lana. "Nik beti jaso izan ditut administrazioaren laguntzak. Eusko Jaurlaritzarena, Europarena, Ameriketako Estatu Batuetako Gobernuarena,...beti izan ditut laguntzak, baina batzuetan ez da hain erraza izaten horiek lortzea". Laguntzarik gabe ezinezkoa izango litzateke ikerketa egitea. "Bizitzan erabaki behar duzu bokazioaren alde egin edo egoera lasai baten alde egin. Lasaitasun finantzarioa enpresa pribatuek ematen dizute eta bizitza lasaiago bat egiteko aukera. Nirekin doktorego-tesia egindako lautik bik enpresa pribatura joateko erabakia hartu zuten eta oso ikerlari onak ziren". Ikertzailearen bizitza, beraz, ez da lasaia. Eta askok lanbidez aldatzea erabakitzen dute edo enpresa pribatura lan egitera joatea, besteak beste, askoz bizitza erosoagoa delako. "Horrexegatik ikerlari on askok ez du bizimodu honekin aurrera egiten eta pena da" gaineratu digu Javier Aizpuruak. Donostia, nazioartean erreferente Euskal Herriarentzat sekulako apustua da DIPC Donostian edukitzea. Izan ere, Donostia erreferente bilakatu da fisikako materialen ikerketan. "Gure arloan Gipuzkoak nazioarteko maila du, eta horrela adierazten dute neurgailu guztiek. Hemen, gero eta mugimendu handiagoa dago hainbat arlotan: onkologian, biologian, nanoteknologia-zentroarekin... esan dezaket gaur egun punta-puntako gunean egiten dudala lan". Hain justu ere, Javier Aizpuruak Ameriketako Estatu Batuetan geratzeko aukera izan zuen, ikerketa-gune oso inportantean, baina Pedro Etxenikerekin batera Donostiara itzultzea erabaki zuen. "Donostiara bueltatzea erakargarria zen niretzat, oso ondo dagoelako, zientzia-arloan erakargarria da Donostia". Nanogunek oraindik eta nazioartekoago egin du Donostia, izan ere, ikerlari atzerritar ugari ari dira lanean gaur egun Gipuzkoako hiriburuan. Horien artean dira Europa eta Ameriketako puntako zientzialariak.