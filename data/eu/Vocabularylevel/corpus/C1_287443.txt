Docutec Portua bete ezintasun Koldo izagirre pasaitarrak«Sua nahi? Mister Churchill» bere azken liburuari buruzko hitzaldia eman du Bilbon. Hitzaldi horren kronikatxo hau liburu hura irakurtzeko gonbita duzu. Josu MARTINEZAsteazkena. Aspaldi ilundu du Bilbon ere eta han daude, Txurdinagako AEK aurrean, dozena bi lagun zain. Euskaltegitik sartu-atera dabiltzan ikasleek aurpegi arraroz begiratzen diete, «Zer ote dabiltza hemen ordu hauetan?», esanez bezala. «Sekta batekoak ote dira, denak liburu bera besapean». Baina ez. Ez dira Satanino Besapianoen Kongregazioko kideak; alderantziz, Asapala Euskara Elkarteak hilero antolatzen duen Irakurlearen Tartera etorri dira, eta Koldo Izagirreren zain daude, "Sua nahi? Mister Churchill" liburuari buruz berba egitera baitator Pasaiako idazlea. Iritsi da noizbait eta sartu dira denak barrura. Publikoaren artean Xabier Mendiguren Elizegi eta Lutxo Egia idazleak dabiltza, eta moderatzaile lanak egiten, berriz, Julen Gabiria. Kontu zaharrak «Guraso zaharrak ditut nik, ­hasi da pasaitarra,­ asko bizitakoak. Horregatik, gerrari eta errepublikari buruz hamaika istorio entzun izan dut etxean, eta, gainera, kontu zahar guzti horietan asko interesatzen zaizkidan pertsonaiak azaltzen ziren sarritan; literaturan marjinalak diren pertsonaiak, alegia». Betaurrekoak jantzi ditu Koldo Izagirrek; «Proletarioak oso gutxi agertzen dira literaturan, esaterako. Gero eta gehiago, arazo burgesez baino ez da idazten, arazo pertsonalez. Nik, ordea, kalean gizonak beti ezagutu izan ditut buzo urdina jantzita. Hamasei urtez bizi izan nintzen kaian, gure aita portuko elektrikaria zelako, eta, hartara, haurtzaroan eta gaztaroan mundu kosmopolita bat ezagutu dut». Pausa bat egin eta Julen Gabiriarengana jiratu da, eta, betaurreko atzean, haren begiak ikusi ditu aho zabalik. «Izan ere, gaur egun kontzentrazio esparruak dira portuak, eta, oro har, lantegiak. Guantanamo txiki batzuk bihurtu dituzte industrialdeak: langilea ikusezina da, jendeari ez zaio lanera gerturatzen uzten, eta kaleak kontsumo toki huts bilakatu dira. Hala, liburuaren sorreran bada arrazoi historiko-familiar bat. Bestalde, istorio hauek ipuinaren dimentsioan kontatu behar nituela iruditzen zitzaidan, besteak beste, iruditzen zitzaidan banuela generoarekiko zor bat, zerbait ezberdina egin beharra». Berba eginez, liburuaren klabe nagusietako batera iritsi da: pertsonaien ezintasunera. «Ipuin guztietan dago egitate frustratu bat», esan du Koldok. «Ipuin guztietan ageri da ezintasuna, frustrazioa, baina, hala ere, duinki iraun beharra». Orduan, aurkibidea hartu eta ipuin guztiak banan-banan zerrendatu ditu eta guztietan identifikatu du egitate frustratua. Entzule batek liburu oso zaila dela esan dio orduan. Koldok: «Ez dut ulertzen ez ulertzea», erantzun du. Adierazi duenez, batetik portuko berezko hiztegia erabili nahi zuen. «Jendeak ez du euskara maite, eta gainera haserretu egiten da hizkuntzaren edertasunagatik!», eta bestetik, estilo aldetik, «prosa didaktikotik» ihes egin nahi izan du: «Irakurlea ez da tontotzat hartu behar, eta soberan dauden hitz guztiak eliminatu beharrekoak dira». Izarrak eta loreak Isiltasuna hobetzeko baino ez dela berba egin behar esan zuen norbaitek, eta, ildo horretatik, altxatu eta ariketa bat proposatu du Koldok: «Pentsa dezagun metafora batean, esate baterako: 'Izarrek loreak dirudite zeruko soroan'. Hor zer dago soberan? Batetik, noski, zerua. Izan ere, izarrek zeruan egon behar dute derrigor. Beraz, 'Izarrek loreak dirudite soroan' daukagu. Soroa ere soberan dago, loreak soroan baino ez daudelako; 'Izarrek loreak dirudite' dugu beraz. Baina 'dirudite' hori XIX. mendea da ia, Lizardirekin bukatu zen hori, beraz kanpora. Zer gelditzen zaigu orduan? Izarrak eta loreak. Eta nola esango genuke hortaz hasierako hura?». Entzuleentzako zen galdera, eta isil- tasun une baten ostean etorri da erantzuna: «Izarrak loretan». Baietz egin du Koldok, horixe izan litekeela adibidez. «Oraindik uste duzue zaila dela hau irakurtzea?», galdetu du. Hala, beste tarte batez jarraitu du hizketan, liburua inon aurkitzen ez zuen zerbait irakurtzeko idatzi duela esan du, mintzatu da narratzaileaz, fikzioa eta errealitatearen arteko tentsioaz... Koldo Izagirre noizbait bukatu da, eta jendea kanpora atera da berriro. Izarrak loretan daude.