Docutec Zurean ala nirean? Nafarroako gizartean gero eta etorkin gehiago dagoenez, horien integrazioa laguntzeko eta arrazakeria kasuak gutxitzeko dantza ikastaro berezi batzuk antolatu dituzte. Kultura desberdinetako jendea biltzen da bertan. Nola esaten dute «nahi duzu nirekin dantzatu» magrebtarrek? Nola esaten dute begiekin, esan nahi baita. Hau da, nola jakinarazten diote ondokoari kilikagarri zaizkiela begiak, lepoa, gerria? Jakinarazten diote? Nola esaten dute karibearrek «lanean ari zara, ala ikaslea zara»? Ferekatzen dute hori baino lehen? Esaldi goxoak erabiltzen dituzte horretarako, saiatzen dira bestea inguratzen eta belarrira xuxurlatzen diote? Ijitoek maite dute harreman fisiko gertu-gertukoa? Esaten dute «nirean ala zurean»? Errazago esaten diote beste ijito bati payo bati baino? Zergatik? Nafarroan mestizaia gertatzen ari da. Kaleetan, dendetan, tabernetan, gero eta ugariagoak dira koloreak, doinuak, janzkerak. Bada mugimendua, borborka mugimendua... ...baina jauzi kulturalarekin ez da oraindik asmatzen. Kode kulturala, esaten diote. Andraize kultur heziketarako zentroak eta SOS Arrazakeriak ikastaroa antolatu dute honen inguruan gogoeta egiteko, Zabaldin. Helburua ez da neskatan edo mutiletan egiteko tresnak erakustea, sekretuak argira ekartzea. Helburua da kode horiekin errespetua nola gorde erakustea. «Orain arte landu izan dugu kultur aniztasuna eskolan, komunikabideetan, aisialdian» azaldu du SOS Arrazakeriako Maite Huartek, «baina faltan genuen harreman fisikoarena. Eta gero eta garrantzia handiagoa hartzen ari da». Joan den astean hasi ziren ikastaroak. 17 lagun aukeratu dituzte, 23 eta 48 urte bitartekoak eta kultur eta jatorri ugarietakoak: badira ijito nafarrak, nafar payoak, magrebtarrak, ertamerikarrak, Afrika beltzekoak... Jarrerak landu nahi dituzte, eta ulertu besteen jokatzeko moldeak. Eta zubiak eraikitzeko proposamenak egin gogo dituzte. Esaterako, nola egiten du hemen taberna maite ez duenak? Nola egin dezakete horretara ohituta ez daudenek? Galdera bat: erakargarriagoa da Pakistango kolorea, hizketa moldea, kultura, Karibekoa baino? Zergatik batzuentzat besoa ukitzea erasoa da ia? Zergatik besteek egiten dute dantza pega-pega eginda? Bertatik ateratzen denarekin materiala landuko dute gero Andraizek eta SOS Arrazakeriak, ondorioak aterako, eta ondoren plazaratuko. Okerrak konpontzeko, ahal dela. Funtsean, kontzeptu potolo horri, kultur aniztasunari, benetako esanahia eman nahi zaio. Elkar hobeto ulertzeko. Eta gauak, hala behar duenean, bero eta grinaz bustitakoak izan daitezen. Bizitza kilikagarriagoa izan dadin.