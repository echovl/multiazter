Docutec Arteriografia Arteriografia irudi bidezko teknika bat da, egitura baskularrak aztertzean datzana. Horretarako, odol-hodiak (arteriak, zehazkiago esateko) opakutu egiten dira kontrasteko material baten bidez, ondoren X izpien ekipo batean ikusi ahal izateko. Era horretan gorputz-atal edo organo baten baskularizazioa zer-nolakoa den jakin daiteke. Proba honi angiograma edo angiografia ere esaten zaio, eta gorputzeko hainbat organotan egin daiteke (giltzurrunetako arteriografia, gibeleko angiografia edo gorputz-adar jakin bateko angiograma). Zeintzuk dira probaren indikazioak? Arteriografia diagnostiko zehatz eta espezifikoak egiteko erabiltzen da, odol-hodien anomaliak identifikatu eta lokalizatzen laguntzeko. Anomalia horiek hainbat eratakoak izan daitezke: oklusioak (odol-hodiak itxi egin dira), estuguneak edo, alderantziz, zabalguneak edo dilatazioak, odol-isuria gertatu den lekua, edo baita bestelako malformazioak ere. Pertsona batek gaixotasun baskular akutu edo kronikoaren sintomak dituenean ere —gorputz-adar batean, esate baterako edo traumatismo baten ondotik— egiten da arteriografia. Sarritan, tresna diagnostikoa izateaz gainera, tratamendurik onena erabakitzen lagun dezake, eta tratamendu hori arteriografian erabilitako kateter berak erabiliz egingo da, prozedura kirurgiko zabalagoak erabili ordez. Nola egiten da arteriografia bat? Azterketa hau ospitalean egiten da, normalean. Ospitalez kanpo egitekotan, gerta daitekeen edozein konplikazio konpontzeko bitarteko tekniko eta profesional guztiekin hornitua dagoen laborategi berezia duen zentroa izan beharko du. Proba egin aurretik pazientearen baimen informatua lortu behar da. Pazienteari teknika zertan datzan, teknikaren arrisku posibleak eta alternatibak edo bestelako aukerak azaltzen zaizkio dokumentu horretan. Arteriografia egiteko, kateterra (hodi malgu bat besterik ez da) ezarri behar den eremu osoan biloa moztu eta desinfektatu egin beharko da, eta anestesiko lokal bat emango zaio kateterra sartu baino lehen. Prozedura fluoroskopio baten bidez, alegia irudiak telebista pantaila batean proiektatzen dituen X izpien moduko sistemaren bidez, kontrolatzen da une oro. Kateterra irekita mantentzen da, eta aldian behin heparina duen gatz-disoluzio batekin garbitzen denez, horrek odola barruan koagulatzea eragozten du. Behin kateterra interesatzen zaigun odol-hodian kokatu denean, kontraste-medioa injektatzen da eta irudiak hartzen dira. Pazientea oso urduri edo estu badago, lasaigarri edo baregarriren bat eman dakioke. Prozedura egin bitartean, pazientearen pultsua (bihotz-erritmoa), odol-presioa eta arnasketa monitorizatzen dira. Erradiografiak hartu ondoren, kateterra eta orratza erretiratzen dira, eta segituan presioa egiten da 10-15 minutuz ziztada-gunean, odol-isuria gerarazteko. Behin odol-galtzea amaitu denean, eremu osoa aztertu eta ondo doitutako bendaje elastikoa jartzen da azterketa-gunean. Zer-nolako prestaketa behar du probak? Proba egin aurretik pazienteak baraurik egon behar du, 8 bat ordu elikagai solidorik edo likidorik hartu gabe, eta horrez gain botika batzuk —aspirina, edo beste antikoagulante batzuk, esaterako— bertan behera uztea komeni da prozeduraren aurretik (inola ere ez, ordea, medikuak horrelakorik egitea gomendatu ez badu). Pazienteak medikuari abisua eman beharko dio baldin eta haurdun badago, botika edo medikamenturen baten kontra alergia badu, medikazioren bat hartzen ari bada (baita homeopatiakoa edo sendabelarrekin egindakoa bada ere), aurrez odol-isuriren bat izan badu inoiz, edo kontraste-medioren batekin edo substantzia iododunekin arazo alergikoren bat izan badu. Molestiaren bat sentitzen al da proba egin bitartean? Zein motatako arteriografia den kontu, litekeena da pazienteak sintoma edo molestiaren bat edo beste sentitzea, medikuak kontraste-medioa injektatzen duenean. Adibidez, buruko arteriografia bat egiten denean, bat-bateko ur-etorriaren sentsazio laburra sumatu daiteke. Zain barneko bidea iztaian jartzen bada, aldiz, pazienteari horizontalean, bizkarraren gainean etzateko eskatuko zaio ordu batzuetan azterketaren ondotik, odol-isuriak saihesteko, eta postura horrek bizkarreko molestia arinak eragin ditzake. Nola interpretatzen dira probaren emaitzak? Balio normalak probaren indikazioaren arabera baloratzen dira, betiere aztertutako lurralde baskularraren anatomia normaleko irudiekin konparatuz. Emaitza anormaltzat jotzen dira odol-hodien malformazioak, buxadurak edo dilatazioak, eta baita tronboen presentzia atzematea, besteak beste. Zeintzuk dira prozeduraren arriskuak? Teknika behar bezala aukeratu arren, eta proba bera ere ondo eta zuzen egin arren, albo-ondorio edo eragin desiragaitzak ager daitezke. Prozedura egin ondoren agertu ohi diren arriskurik ohizkoenak kontraste-medioari egotz dakizkioke edo erabiltzen den teknikari bestela. 1. Kontraste-medioaren erruz agertzen direnak: arinak (bero-sentsazioa, goragaleak, gorakoak, azkura, alergiak edo ziztadek eragindakoen moduko gorriuneak azalean, etab.) oso gutxitan larriak (10.000 kasutatik 4tan besterik ez): arnas zailtasuna, bihotzeko arritmiak, konbultsioak, giltzurruneko gutxiegitasuna edo konorte-galera, eta oso-oso kasu arraroetan heriotza. 2. Teknika dela-eta agertzen direnak: koagulu edo odolbildu bat gerta daiteke ziztatzen den odol-hodian (tronboa) odol-isuria ziztatzen den gunean (hematoma) bihotzeko alterazioak (arritmiak), kateterraren beraren iragateagatik (aldi baterakoak soilik izaten dira) odol-hodiaren zulaketa edo perforazioaAzaldu ditugunak dira konplikaziorik usuenak. Normalean tratamendu medikoarekin (botikak, serumak) konpontzen dira, baina larrialdiko kasu batzuetan ebakuntza kirurgikoa egitea ezinbestekoa izan daiteke. Jabier Agirre-UZEI