Docutec Maitasun erotikoa hartu du ahotan Ratzingerrek, espiritualtasunetik «Deus caritas est» entziklikan maitasunaren hainbat aldaera aztertu ditu, eta karitatearen defentsa egin du. Arantxa Iraola- DONOSTIA «Jainkoa maitasuna da, maitasunean dagoena Jainkoan dago, eta Jainkoa beregan». San Joan Ebanjelistaren hitzekin hasi du Benedikto XVI.ak bere lehenengo entziklika: Deus caritas est (Jainkoa maitasuna da). Maitasunaren hainbat aldaera hartu ditu ahotan, eta karitatea defendatu du. Atzo eman zuen jakitera. Leku berezia egin dio gizon eta emakumeen arteko maitasun erotikoari. Arimaz aritu da Eliza katolikoko buruzagia bere lehen entziklikan. Baina gorputzaz ere bai. «Gizakiari, gizon eta emakumeen arteko maitasunaren aurrean, zoriontasun promesa bat irekitzen zaio. Horren aurrean, lehen begiratu batean, gainerako maitasun mota guztiak txiki geratzen dira», onartu du Joseph Ratzingerrek. Harreman horiek espiritualtasunik gabe ezin direla ontzat jo gogorarazi du, ordea: «Erosak diziplina eta purifikazioa behar ditu, gizakiari ez une bakar bateko plazerra emateko, baizik eta bere izatearen onena dastatzen laguntzeko». Kristautasunari, maiz, debeku eta arau hertsien bidez bizitzaren plazerrak «garraztea» leporatu izan ohi zaiola onartu du Ratzingerrek entziklikan. Kristautasunaren ekarpena ezinbestekoa dela uste du, ordea. Sexu harremanen inguruan egun bizi den errealitatearen irakurketa ezkorra egin du, gordina: «Erosa sexu hutsera mugatu da eta merkantzia bihurtu da, erosi eta saldu daitekeen objektua». Sexu harremanak, sarritan, «biologia hutsera» mugatzea gaitzetsi du.Gizon eta emakumeen arteko harremanetan eros hutsetik harago joan behar dela esan du. Itun Zaharrean agapé deitu zutenera hurbildu behar dela: «Maitasuna bestearen gaineko ardura hartzea da, besteaz kezkatzea. Ez da norbera zoriontasunean mozkortzea bilatzen, maitatuaren onura baizik: ukazioa bihurtzen da, sakrifiziorako prest, eta bilatu ere egiten da». Erosa baztertu gabe, harago joaten ikasi behar dela adierazi du Ratzingerrek. Orekan nahi ditu maitaleen gorputz eta arimak: «Harmonia betean».«Gizakia gizaki osoa da bere arimak eta gorputzak bat egiten dutenean. Espiritu huts izan nahi duela eta bere gorputzari uko egiten badio, biek galduko dute duintasuna, espirituak eta gorputzak. Halaber, espirituari mespretxu egin eta materiaz baino arduratzen ez bada, bere handitasuna galduko luke segur aski». Ildo horretan, harremanetan dauden gizon eta emakumeentzat norabide bakarra dago Ratzingerrentzat: «Ezkontza.Lotura horrek izaera bakar eta oinarrizkoa du, eta soilik horrela gara daiteke duen helburu barne-barnekoa».Maitasun etsenplurik argiena gurutziltzatutako Jesus Nazarathekoak ematen duena dela gogorarazi du Ratzingerrek entziklikan, eta etenik gabe hara begiratzeko deia egin die kristau guztiei: «Jainkoa maitasuna da, eta gurutzean, hortxe ikus daiteke argi egia hori. Begiratu horretan kristauak bizitzeko norabidea aurkitzen du, eta maitatzekoa».