Docutec AISA harrera-ikastaroak: euskara, etorkinena 2004an etorkinentzako harrera-ikastaroak martxan jarri zirenetik gaur egun arteko ibilbidea aztertu nahi izan dugu hurrengo lerrootan. Gogoan izango duzuenez, etorkin-taldeen beharrei egokitutako euskara-ikastaroak dira hauek, mintzamenean oinarrizko maila eskuratzeko eta gizartean integratzeko propio diseinatutakoak. Datuak eta esperientziak bildu ditugu zuentzat: euskaltegietako arduradunen iritzia, irakasleena eta, nola ez, protagonista izan diren ikasleena. Ikastaroen historia laburra Lehendabiziko harrera-ikastaro pilotuak 2004ean antolatu ziren. HABEk egin zuen eskaintza bateratua eta Eusko Jaurlaritzaren Inmigrazio Zuzendaritzak aukeratutako tokietan eskaini ziren. Eskaintza hiriburuetan eta etorkin-kopuru handia zegoen herrietan egin zen. Orduko emaitzak hala-moduzkoak izan ziren: 5 talde lehendabiziko txandan eta 4 udazkenekoan. Guztira: 9 talde eta 100 ikasle. 2005. urtean ikastaroak antolatzeko modua aldatu egin zen, eta oro har, malgutasun handiagoz jokatu zela esan daiteke. Malgutasuna hainbat arlotan islatu zen: adibidez, ikastaroa antolatu nahi zuen Udalak edo euskaltegiak askatasun handiagoa izan zuen ikastaroa beraien beharretara egokitzeko (datak, egunak, orduak, erritmoa, euskaltegia...). Udalek eta euskaltegiek noiznahi antolatu ahal izan zuten ikastaroa. Orduko emaitzak oso bestelakoak izan ziren: 2005. urtean 325 ikasle aritu ziren euskara ikasten AISA harrera-ikastaroetan: Guztira, 32 ikastaro antolatu ziren 21 udalerritan. Segidan, xehetasun gehiago: Hona hemen ikasleria atzerritarraren banaketa. Ikasle gehienak (%66,7) latinoamerikarrak dira. Nazionalitateak kontuan hartzen baditugu, kolonbiarrak (53 ikasle), boliviarrak (34) eta ekuadortarrak (34) dira nagusi. Ikasle afrikarren artean marokoarrak dira nagusi (25 ikasle). Datuen ondoren, iritzi bila jo dugu ikastaro hauek antolatu dituzten zenbait euskaltegitara. Hona hemen: Hernaniko AEK euskaltegia Hernaniko AEK euskaltegiarentzat ez da kontu berria etorkinez osatutako talde bati euskara-eskolak ematea, iaz ere izan baitzuten talderik. Baina, orduan ez bezala, aurtengo taldea egonkorra denez, ez da gertatzen zenbaitetan ikasle bakarra azaltzea gelara, horrek programazio jakin bati jarraitzeko sortzen dituen eragozpenekin. Herrialde ezberdinetatik etorritako ikasleak ditu Iasone Sein irakasleak taldean: Kuba, Angola, Venezuela... baita duela gutxi taldean hasita dagoen mexikar bat ere eta ikasle guztiek denbora dezente daramate Euskal Herrian. Hori horrela, huts egin gabe doaz gelara. Oso aldeko jarrera dute eta ikasteko gogo handia antzematen zaie denei. Astean lau orduz aritzen dira. Baina, zenbait ikaslerentzat denbora gutxi da, eskola-egun batetik bestera aurrekoan ikasitakoa ahazteko arriskua baitago. Ikasle batzuek badute aurrerantzean ere jarraitzeko asmoa eta iaz ibilitako zenbait talde arruntetan ari direla esan digu irakasleak. Aisa materiala Materialari buruz galdetu diogunean, zera esan digu Iasonek. "Motz gelditzen da. Nire ustez, gai asko ukitu nahi izan dira. Baina, bakoitzaren gaineko material gutxi eskaintzen da. Horregatik, ezinbestean, euskaltegian bertan daukagun materialarekin osatzen ditut eskolak. Bideoa, esaterako, material zaharraren entresaka da eta zenbaitetan aspaldiko kontuak direla antzematen da" Getxoko Udal Euskaltegia Etorkin-kopuru gehien duen EAEko herria da Getxo. Ez da harritzekoa, beraz, bertan dauden bi euskaltegietan bina talde osatu izana aurten euskara ikasi nahi duten etorkinekin: Bi Lauaxeta AEk euskaltegian eta beste hainbeste Getxoko Udal Euskaltegian. Azken honetara jo dugu iritzi bila eta bertako idazkari didaktiko lanetan diharduen Begoña Losadak esan digunez, gustura ari dira bi taldeetan. Horietako batean, ikasturte hasieratik dagoen irakasle berbera ari da eskolak ematen. Bigarrenean, berriz, hiru irakasle igaro dira taldetik eta denek ere oso gustura eman dituzte eskolak, irakasleen hitzetan oso esker oneko ikasleak baitira. Herrialde ezberdinetatik etorritakoak dira: Argentina (7 ikasle), Kolonbia (5 ikasle), Bolivia (6 ikasle), Venezuela (3 ikasle), Japonia (ikasle 1), Peru (3 ikasle), Italia (ikasle 1), Ukraina (ikasle 1), Frantzia (ikasle 1), Mexiko (ikasle 1). Hori horrela, aurten 20 urte beteko dituen Getxoko Udal Euskaltegian harrera-ikastaroen inguruko balorazio positiboa egin dute, bai ikasleak bai irakasleak oso gustura ari baitira lanean. Segidan irakurri ahal izango dituzue irakasleetako baten eta hainbat ikasleren iritziak. Paloma Rodriguez irakaslearen iritzia "Maila pertsonalean esperientzia interesgarria eta aberatsa izan da oso AISA harrera-ikastaroan aritzea. Maila profesionalean erronka izan da ikasleak 0tik hasi zirelako eta astean egun gutxi izan direlako. Horrez gain, nabaritu dut batzuk ez daudela irakurtzen ohituta eta horrek erritmoa moteltzen du -letra handiak idatzi behar nituen arbelean ikasleek ikusi, irakurri eta errepikatzeko-. Eta, bestetik, nire kezka nagusia: nola egin aurrera gauza berriak ikasten, ez badute aurreko egunekoa gogoratzen? Metodologia eta materialari dagokionez, AISA izeneko liburu-bildumaz gain, lehen urratseko beste liburu batzuk erabili ditut: Bakarka, IKA, Kimetz,... Oro har, materiala egokia izan dela eta ikasleei interesgarria iruditu zaiela uste dut. Agian, bideo gehiago eta entzumena lantzeko zintak beharrezkoak lirateke. Ikasleei nahikoa kostatzen zaie: euskararen doinua eta ahoskapena, hiztegia, gramatika, aurreko egunean ikusitakoa gogoratzea... Nire ustez hori gertatzen da klasea astean bi egunetan izatea gutxi delako. Euskaltegitik kanpo ez dute euskaraz praktikatzeko aukerarik (horixe komentatu didate ikasle askok) eta egiturak finkatzeko eta ikasteko/gogoratzeko ia egunero errepikatu beharko lituzkete. Lehen esan dudan bezala, ikasleei ia dena iruditzen zaie zaila: hitzak, zenbakiak, aditzak, hitzen ordena esaldiak egiteko (adibidez, ezezkoen ordena)... euskarak ez baitu zerikusirik eurek dakitenarekin. Gauza solte batzuk baino ez zaizkie errazak iruditu: izan aditza, koloreen izenak. Ama-hizkuntza eta euskara oso diferenteak dira eta hitzak, aditzak parekatzean zaila suertatu zaie". Ikastaroa, Getxoko Udal Euskaltegiko ikasleen hitzetan ODAHIL CARRASQUEL (Venezuela) "Estoy muy a gusto con lo referente a el curso que estamos llevando a cabo y me gustaría que continuase. Siento que he aprendido un poco del idioma y me gustaría seguir haciéndolo. Estoy muy a gusto". TSUGUHISA MINOBE (Japonia) "He estudiado todo lo posible. Me ha gustado mucho el curso. Iratxe (profesora) sabe enseñar muy bien y es muy simpática. Es una pena que termine este curso. Espero que siga por lo menos 3 ó 4 meses más". VILMA VILLALOBO (Argentina) "Me gusta mucho aunque me cuesta y por eso quisiera que siguiera el curso. Para aprender más". EDNA AMBUILA (Kolonbia) "Estoy muy a gusto con el curso y me gustaría que continuara. Personalmente opino que tenemos una profesora excelente, tiene un buen método de enseñanza y es muy agradable. Considero que he aprendido muchas cosas básicas y espero aprender mucho más". ELISA PINTON (Italia) "Ha sido un curso muy interesante en el que me he acercado al euskera. La pena es que se acabe, me vendría muy bien seguir para aprender un poco más". JASENSKA VOLPE (Venezuela) "Estoy encantada con el curso. Me ha permitido aprender no sólo sobre el euskera sino también sobre la cultura vasca". VITA VANYUSHKINA (Ukraina) "Estoy encantada con el curso y me da mucha pena que se acaba pronto porque hemos aprendido muchas cosas y hasta cuando empieza el euskaltegi podemos olvidar cosas importantes. Esperamos que el curso siga". PAOLA (Peru) "Me encuentro muy a gusto viniendo a las clases de euskera porque he aprendido a decir muchas cosas en euskera, como saludar, los números, etc.". Azpeitiko AEK: Aizarnazabalgo pakistandar taldea Talde berezia osatu da Aizarnazabalen ikasle guztiak herrialde berekoak direlako, Pakistangoak, hain zuzen ere. Naroa Olalde irakaslearen hitzetan "Ikasleei ez zaie zaila egiten euskara ikastea. Jadanik hiru bat hizkuntza hitz egiten dituzte (panjabiera, urdua eta ingelesa eta batzuk gaztelania). Beraz, ohituak daude hizkuntzak ikastera eta hizkuntza desberdinetan moldatzera. Beraientzat oso garrantzitsua da dauden tokiko hizkuntza ikastea eta orain Euskal Herrian daudenez, logikoa ikusten dute euskara ikasi beharra. Gainera, Aizarnazabal bezalako herri batean euskararen presentzia handia da, eta ondorioz, ikasi beharra ere bai". "Irakasle bezala ni ere oso gustura nago taldearekin. Herrialde berri bat ezagutzeko aukera izan dut, talde honek Pakistanera hurbildu nau, beraien kulturara. Puntu txarrik aipatzekotan asistentziarena komentatuko nuke. Beraien lan-baldintzak ez dira oso onak. Egun batetik bestera lanlekuz aldatzen dira edo ordutegiak aldatzen dizkiete... honek guztiak eguneroko asistentzia zailtzen du eta klaseei jarraipen bat ematea. Komunikazioa lortzea ere ez da oso erraza, baina mimika asko eta ingeles pixka batekin elkar ulertzea lortzen dugu.Amaitzeko esango nuke guztiontzat oso esperientzia polita izan dela eta izaten jarraitzen duela".  