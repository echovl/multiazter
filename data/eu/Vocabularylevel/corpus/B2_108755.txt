Docutec Josema Azpeitia: Hau herria hau! ikustea ariketa polita izan daiteke ikasleentzat Ofizioz saltzailea bada ere, marrazkigintza da Josema Azpeitiak gehien jorratu duen arloa. Ikusgai duen erakusketari buruz hitz egin dugu berarekin. Nor da zure komiki-tirako protagonista?Izenik ez duen pertsonaia bat da eta jende askok nirekin lotu izan duena, gainera. Egia, esan, garai hartan banuen itxura hori. Zergatik Hau herria hau! Izenburua?Legazpia badelako herri berezia, ezberdina. Eta egia da nire komiki-tiran idatzitako hainbat kontu ulertzeko, beharrezkoa dela bertakoa izatea. Dena dela, 1989-1994 urteetan gertatu zirenak beste zenbait herritan ere eman ziren. Beraz, legazpiarrentzat bakarrik al da erakusketa?Ez, nik uste dut edonongoa izanda ere, baduela zer erakutsirik. Izan ere, garai hartako Ene Bada! Aldizkarian argitaratutako argazkiak eta beste istorio batzuk ere jaso baititugu erakusketa honetan. Badago, beraz, zer ikusi eta ikasia bertan. Pentsa ezazu euskaltegi bateko ikasle-talde batek joan nahi duela zure erakusketa ikustera. Zer ikasiko luke?Ariketa polita litzateke benetan, euskaldun berria naizenez, nire komikietan hainbat hutsune aurkituko baitituzte. Zuzentzeko aukera izango lukete. Nik neuk ere pentsatu nuen erakusketa honetarako zuzentzea, baina azkenean erabaki nuen hobe zela bere horretan uztea. Beti ikas daiteke horrelakoetatik, ez al da hala? Zer egiten zenuen zalantzaren bat sortzen zitzaizunean?Oso kontu garrantzitsua bazen, lagun bati edo Udaleko Euskara Teknikariari deitzen nion. Bestela, zalantza eta guzti, hortxe geratzen zen. Nik uste dut ikasteko ausartu beharra dagoela. Erakusketari buruzko datuak: Urtarrilaren 26a arte Legazpiko Bikuña Jauregian izango dira ikusgai Josema Azpeitiaren komikiak. Erakusketaren ordutegia: Asteartetik larunbatera 17:30etatik 20:30etara. Igande eta jaiegunetan, berriz, 12:00etatik 14:00etara.