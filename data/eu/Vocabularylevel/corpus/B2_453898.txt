Docutec Elektromiografia (EMG), zer eginen didate? Sarrera Elektromiografia edo EMG nerbio-sistema periferikoaren (NSP) zein muskulu ildaskatuaren azterketarako erabiltzen den proba diagnostikoa da. Neuronak eta muskulu-zelulak ehun kitzikagarri eta elektrizitatearen eroaleak dira. Ehun hauek elektrizitatearekiko dituzten ezaugarrietan oinarrituz, beren funtzionamendua neurtzen da proba honen bitartez. Ez du sendatzen, ez da tratamendua alegia, baina askotan gaixoak dituen sintoma neurologikoen oinarria non dagoen kokatzen laguntzen du. NSP gorputz-adarretara zein organoetara zabaltzen den nerbio-sistemaren atala da, NSZtik (nerbio-sistema zentraletik) at geratzen dena. Kable-sistema baten modura funtzionatzen dute neurona hauek, elektrizitatea transmitituz nerbio-zelulen artean eta nerbioaren eta muskuluaren arteko komunikazioan. Kitzikagarriak izanik, kanpotik elektrizitatearekin estimula ditzakegu neuronak eta eragiten dugun erantzuna elektrodo batzuen bidez jaso. Hori guztia egiteko erabiltzen dugun aparatua elektromiografoa da. Jasotako erantzunetan zenbait parametro neurtzen dira, NSPko neurona eta muskuluen funtzionamendu egokiaren neurriekin konparatzeko. Honela, sintoma jakin baten oinarria koka dezakegu, gaitzaren hedapena (nerbio bakarrean edo guztietan dagoen adibidez) eta larritasuna neurtuz. Orokorrean, NSPren azterketarako erabiltzen den probari EMG deritzo, baina nerbio periferikoen funtzionaltasuna neurtzen ari garenean elektroneurografia (ENG) esan behar genuke eta muskuluaren aktibitatea neurtzen dugunean, aldiz, elektromiografia (EMG). Proba honekin nerbioak, muskuluak eta bi hauen arteko lotura (plaka neuromuskularra) aztertzen dira. Probaren deskribapena Neurofisiologiako kontsultara espezialista ezberdinek igorritako pazienteak iristen dira, NSPren zein muskuluaren gaitz baten susmoarekin (ikusi 1. taula). Gaixoaren klinikak bideratuko du azterketa. Susmo klinikoaren arabera, proba luzeagoa izan liteke (adibidez, polineuropatia bat bezalako gaitz orokorra susmatzen badugu) eta ENGz gain EMG ere egin behar izatea. Nerbio eta muskulu batzuk edo asko aztertu ahal dira bilatzen ari garen diagnostikoaren arabera. Horrela proba jakin batek 20 minututik ordu eta erdira iraun badezake ere, gehienetan 30-40 minutukoa izan ohi da. Espezialista igorlearen susmo klinikoaren arabera planteatzen da azterketa. Dena den, neurofisiologoak kontsultan pazienteari eginiko galdeketa eta esplorazioa kontuan harturik, alda liteke hasierako azterketaren egitura. Proba diagnostikoa azaltzeko, labur deskribatuko dugu: ENG: nerbioak kitzikatzeko azalean estimulu elektriko bat ematen da, estimulagailua azalean edo nerbio-enborrean ipiniz. Erantzuna jasotzeko, azalean elektrodo bat jartzen dugu. Estimuluaren ondorioz nerbioaren funtzionamenduan eragindako aldaketa elektrikoak uhin modura errepresentatzen dira elektromiografoan. Ez da proba mingarria, nahiz eta eragiten duen sentsazioa desatsegina izan litekeen. Elektrizitatearekiko jasankortasuna oso pertsonala bada ere, orokorrean jasangarria iruditzen zaio jendeari. EMG: azalezko elektrodoak erabili beharrean orratzak erabili ohi dira. Orratzarekin aztertuko dugun muskulua ziztatu eta bertako aktibitate elektrikoa jasotzen dugu. Azala zeharkatzerakoan ziztada sentituko dugu, baina elektrodo berezi hauek diametro txikikoak direnez ia ez da nabaritzen muskulua geldirik dagoenean, gehienera agujeta antzeko sentsazioa eraginez.Bi kasuetan pazientearen kolaborazioa funtsezkoa da. ENG egiten ari garen bitartean aztertzen dugun gorputz-atalak erlaxaturik egon behar du, bertan jasotzen dugun erantzuna estimulazio elektrikoak soilik sortua izateko, honela, erantzuna nerbioaren funtzionamenduaren isla izango baita. Pazientea oso urduri badago tentsatu egiten da, erantzunak bere borondatezko mugimenduarekin "zikinduz". EMGren kasuan, behin muskulua ziztatuta dugunean, agindu moduan mugitu behar du gorputz-atala pazienteak, muskuluaren aktibitatea aztertu ahal izateko. Egoera klinikoak ez badu kolaborazio hau baimentzen, proba honek eman dezakeen informazioa asko mugatzen da. Arriskuak eta kontraindikazioak Pazientearen egoera klinikoak baldintzatuko du azterketaren luzapena eta zehaztasuna. Kontraindikazio absoluturik ez dago (ikusi 2. taula). Beti onura eta arriskua balantzan jartzen dira, pazientearentzat egokiena dena eginez (diagnostikoa argitzen lagundu), ahalik eta arriskurik txikiena (ikusi 1. taula) hartuz. Elektrizitatearen efektua mementokoa da, eta ez du sintomarik sortzen. EMGren kasuan, baliteke muskuluan ubelduraren bat sortzea, orokorrean inongo ondoriorik ez duena. 1. taula: ENG/EMGren indikazioak Indikazioak Adibideak Nerbio periferikoen banakako lesioak Nerbio medianoa karpoko tunelean, nerbio kubitala ukondoan, eta abar Polineuropatiak Diabetes mellitusean, hipotiroidismoan, eta abar Erradikulopatiak (zerbikalak, lunbarrak) Hernia diskala, herpes infekzioan Plexopatia brakial eta lunbosakroa Bularreko minbiziaren tratamenduko erradioterapia ostean, besoaren trakzioak eragindako lesioak, eta abar Transmisio neuromuskularraren gaitzak Miastenia gravis Miopatiak Steinert-en distrofia miotonikoa. Kortikoideak hartu osteko miopatia Neurona motorraren gaitzak ELA 2. taula: Kontraindikazioak (erlatiboak) ENG EMG Pazientearen egoera klinikoa Pazientearen egoera klinikoa Bihotzetik gertu dauden kateterrak, taupada-markagailuak, eta abar ? hauen gertutasunean estimulu elektrikorik EZ! Infekzioa ? asepsia-neurriak Koagulazio-arazoak: berezkoak zein farmakologikoak (Heparina, SINTROM) ? ubeldura eta odoljarioen arrisku handiagoa Linfadenektomia axilarraren ostean ez ziztatzeko gomendioa. Pleura inguruko muskuluen EMG kontuz ? Pneumotorax arriskua Bibliografia: http://neuromuscular.wustl.edu/ Recommended Policy for Electrodiagnostic Medicine. American Association of Neuromuscular & Electrodiagnostic Medicine. American Medical Association's (AMA) newsletter CPT Assistant April 2003 issue (Volume 13, Issue4). aanem@aanem.org. http://www.separ.es/doc/publicaciones/normativa/rec11.pdf ELECTRODIAGNOSIS IN DISEASES OF NERVE AND MUSCLE. PRINCIPLES AND PRACTICE. Jun Kimura. Edition 3. Chapter 5: principles and variations of nerve conduction studies. Pag.: 91-129. Olatz Olaziregi Zabaleta, neurofisiologo klinikoa Iruñeko Bideko Ama Birjina Ospitalea. Neurofisiologia Klinikoko Zerbitzua