Docutec Anorexia Interneten Anorexia eta bulimia kasuek ez dute behera egin Euskal Herrian. Zenbait gaztek web orrien bidez horiek bultzatzeari ekin diote. Sekulakoak irakur daitezke orrialde horietan. Esaterako, arrautza galdua jatea ona dela, salmonelosiaz gaixo jartzeko... Irudiarekiko menpekotasunak 100 gazte euskaldunetik 1 anorexiko egiten du. Beldurgarria badirudi ere, zenbakiek tamalez ez dute behera egin azken denboran. Publizitateak eta komunikabideek lau haizeetara defendatzen duten edertasun irudiak ez du sarritan zerikusirik kalean ikusten dugun errealitatearekin. Hala ere, telebistan garbigarri bat saltzeko bada ere hezurretaraino argaldu dituzten gizon eta emakumeak erakustearekin tematu egiten dira. Duela urte batzuk, elikadura nahasketarekin lotuta dauden gaixotasun hauek azalera atera zirenean, bazter guztiak aztoratu zituzten. Egun, aldiz, askoz gertuago sentitzen ditugu. Baina ez daude gaindituta, ezta gutxiago ere. Oraintsu, sekulako iskanbila sortu dute Interneten agertu diren webgune batzuek: bertan, anorexia eta bulimia duten gazteek aholkuak trukatzen dituzte, argalago egoteko eta gutxiago jan ahal izateko. Orrialde horietariko batzuk itxiarazi egin dituzte, gehiegizkoak zirelako, baina beste asko oraindik ere Interneten diraute. Eta, gainera, askok erabiltzen dituztela diote datuek. Gu, harridurak jota, sarea arakatzen hasi gara, eta hasierako harridura hori erruz handitu da. Bilatzaileetan pro-anna edo pro-mia jarrita, webgune horietako ugari agertu zaizkigu, eta gauza benetan larriak aurkitu ditugu bertan. Gazte hauek ez dute hitz egiten sekula gaixotasunez, bizimoduaz baizik. Euren ustez, anorexia eta bulimia lagunak dituzte: anna eta mia lagunak, alegia. Horrela gustura bizi direla diote: "Gu anorexikoak edo bulimikoak gara, baina hori ez da txarra, beste norbaitek ile motza edukitzea bezala da, ezaugarri bat besterik ez". Bizitzeko filosofiatzat jotzen dute. Gainera, erraz identifika daitezke; izan ere, bulimia dutenak beiraz eginiko besoko gorri bat daramate, eta anorexia dutenak, aldiz, besoko zurixka bat. Sekulakoak irakur daitezke orrialde horietan. Esaterako, izotz puskak mastekatzea ona dela diote; hala, organismora hotza igarotzean, kaloria gehiago erretzen dira. Ematen duten beste aholkuetako bat arrautza galdua jatea da, salmonelosiaz gaixo jartzeko, eta, hala, argaltzeko. Baina denetan deigarriena euren bizi-filosofia da: "bihotz-bihotzez" anorexikoa edo bulimikoa izatea aldarrikatzen dute, itxurazkoak diren asko omen dago eta. Mila bider errepikatzen dute janaria mantso hiltzen duen droga dela. Internet topagune bikaina bihurtu da gazte hauentzat, euren nortasuna ezkutatzeko aukera dutelako. Garbiñe Agirre ACABEko (Anorexia eta Bulimiaren Euskadiko Elkartea) arduradunak dioenez: "Interneteko gune horien aurka botere publikoek gehiago egin beharko lukete; izan ere, batzuk itxiarazi dituzte, baina hurrengo egunean horien ordez beste hainbat azaltzen dira". Hala ere, aipatutako orrialde horietan topatu ditugun gazteak asko badira ere, gehienak neskak edo neskatoak dira. Egun, asko hitz egiten da anorexia duten mutilen inguruan, kopurua igo delakoan, baina bestela diote azken urteetako datuek. ACABEko ordezkariaren esanetan: "Guk ikusten dugunaren arabera, mutilen kopuruari eutsi egin zaio aurreko urteekin alderatuz; oraindik ere %10 soilik dira mutilak". Anorexia eta bulimiaren mundua, beste asko bezala, topikoz josia dago. Hala nola, ez da 12 eta 14 urteko neskatilen kontua, askok uste duten bezala; batez bestekoa 23 urteetan dago, eta 50 urteko emakumeek ere izaten dute. Gainera, Garbiñe Agirrek esan duenez,"modeloekin soilik lotzea ere okerra da erabat; izan ere, badago anorexia eta bulimia gaixotasunak moda munduarekin zuzenean lotzen duenik". Gaixotasun bat da, beste asko bezalakoa, eta edonori irits dakioke. Anorexia izan duen bat: «Orain denak film bat dirudi»   Maider du izena. Anorexia gainditu duela uste du, baina berriz erortzeko arriskua beti egongo dela ere bai. 1. Zenbateraino osatuta zaudela uste duzu? Ez nuen sekula pentsatuko hain ondo osatzea lortuko nuenik. Beste edonork baino arrisku handiagoa dut gaixotasunean berriro erortzeko, baina uste dut %95ean libratu naizela anorexiaz; ia ziur naiz. Prozesua oso mantsoa da, eta pazientzia handiz hartu behar da. Urteak pasatu badira ere, oraindik buruan daramat. 2. Nolako oroitzapenak dituzu? Lehen ezinezkoa zitzaidan ahora eramaten nuen edozeren kaloriak kontatzea. Janaria ezin nuen ikusi ere egin, eta nire barnean oso sentsazio arraroa sentitzen nuen jatera behartzen nindutenean. Orain bizitza normala eraman dezaket; lehen, aldiz, ezin nuen lagunekin inora joan edota leku itxi batean egon. 3. Zure bizitza zenbateraino aldatu da orain? Erabat aldatu naiz. Are gehiago, orain oso indartsu sentitzen naiz, eta baikor ikusten dut dena. Uste dut zerbait ona atera dudala nik esperientzia latz honetatik, gezurra badirudi ere. Orain denak pelikula izugarri bat dirudi, eta idazten nuen egunerokoa irakurtzen dudanean, zenbait gauza ez ditut gogoratu ere egiten. Ez dut neure burua ezagutzen. 4. Nola eragin dezakete Interneteko orrialde horiek hor ibiltzen diren gazteengan? Uste dut orrialde horiek egiten dituztenek ez dutela onartzen euren gaixotasuna. Hainbeste urte daramate horrela, bizimodua hala dela diote. Baina ez da horrela; gaixoak dira, tratamendua behar dute, eta sendatzeko gogoa. Hala ere, uste dut orrialde horiengatik ez dela inor gaixotuko, askoz gaixotasun sakonagoa da hau, eta gauza askok eragin zaitzake. 5. Egia da esaten dutena, anorexikoa izan dena beti hala izango dela? Arrisku handiagoa duzu berriz erortzeko, hori beti. Nik badakit ez naizela sekula lodia izango, ez diot utziko neure buruari. Niretzat garrantzitsua da nire pisuan egotea, lasai egoteko. Urteetan mamu batekin bizi izan naiz, eta normala da izugarrizko arrastoa uztea niregan.