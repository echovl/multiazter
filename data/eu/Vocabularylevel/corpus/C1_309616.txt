Docutec Auzitan Hasieran zuen babesa emaitza txarren erritmo berean ari da galtzen Jose Mari Bakero, Realeko zuzendaritzak karguan berretsi arren. Nire entrenatzailea jo eta ke defenditzea da nire eginbeharra, hura kaleratu eta bi segundo lehenago arte». Argentinako futbol taldeko presidente baten esaldi famatu horrek ezin hobeto islatzen du entrenatzailearen patua: ziurgabetasuna, hari batean bizitzea. Miguel Fuentesek ere «une honetan» Jose Mari Bakero kargutik kentzeko asmorik ez duela esan zuen herenegun, baina futbolean mundu guztia «emaitzen menpe» dagoela zehaztu ondoren. Horretan, Reala ez da desberdina. Zuzendaritza, ere ez. Dagoeneko eman du sarritan kaleratzearen atariko pausoa izan ohi dena: entrenatzailea bere karguan berrestea.   «Ni aulkira jaitsi behar izatea Reala ondo ez dagoen seinale da», esan zuen goizuetarrak Gonzalo Arkonada ordezkatzerakoan, iragan denboraldian. Nolanahi ere, inork ez zuen une horretan erabaki hori zalantzan jarri, guztiz logikoa zelako. Mesfidati izateko arrazoi gehiago zegoen, mailari eustea lortu ondoren eta, entrenatzaile bat fitxatzeko denbora izan arren, karguan jarraitu zuenean. Askok kritikatu zuten horrek ezkutatzen zuen arriskua. Alegia, gauzak ondo irteten ez baziren -eta aurrekariei erreparatuta ez zen ez pentsaezina-, kirol proiektu guztia gizon baten eskuetan utzi ondoren, aginterik gabe geldi zitekeela Reala.   Horrek, ordea, ez zion Bakeroren irudiari kalterik egin, batez ere karismarik ez zaiolako falta. Ilusioa transmititzen badaki, ideiak oso garbi dauzkan itxura ematen du, eta bere saltsan mugitzen da komunikabideen aurrean. Azken batean, irratian, telebistan eta egunkarietan jardundakoa da kirol kazetaritzan, erretiroa hartu ondoren. Amorrortu «gatzgabearekin» konparatuz, haren prentsaurrekoak gozamena zirela idatzi zuen baten batek. Nolanahi ere, emaitza txarrak iritsi orduko, Bakero esne mamitan zuten askok aiztoak zorrozten hasi dira, eta zale asko ere auzitan ari dira jartzen entrenatzailearen lana. Karisma hutsak ez du ezer bermatzen.   Izan ere, mikrofonoen transmititzen duen segurtasuna ez da bere eguneroko lanean eta erabakietan ageri. Aurkaria oso ondo aztertzen duen entrenatzailea omen da, horren arabera prestatzen baititu norgehiagokak. Ikusitakoa ikusita, horrek taldeari onura edo kalte egiten dion galdetzeko garaia iritsi da, beharbada. Edozein modutan, kontrarioarengan pentsatzea gauza bat da, eta beste bat, oso bestelakoa, inongo eredu edo oinarri finkorik ez izatea. Min hartutako jokalari asko izan badira ere, behin ere ez du hamaikako bera atera, eta estrategiarekin ere zabuka aritu da: 4-1-4-1etik 4-2-3-1ekora, eta alderantziz.   Esanguratsua da lehen Bakeroren aldeko adostasuna zena orain aho bateko oposizio bihurtzea. Ez dira gutxi entrenatzailea logikarik gabeko «gauza arraroak» egiten hasi dela pentsatzen dutenak. Adibidez, Gerardo eskuin hegaletik atera eta euskarrian jartzea, Rivas bakarrik hobeto moldatzen dela dirudienean; Novo ezker hegalean kokatzea; Stevanovic jardunaldi batean harmailetan utzi eta hurrengoan hasieratik zelairatzea; Felicio bosgarren jardunaldia arte hasieratik ez jartzea... Deportivoren aurkako partidan, berriz, zalaparta handia sortu zuten bi erabakik: Uranga Donostian eta Aranburu zerrendatik at uztea. Taldeak itxura txarra ez zuen eman, baina hori baino zerbait gehiago eskatuko zaio hemendik aurrera.   Aldaketengatik ere kritika handiak jaso ditu. Ez da gauza berria, iragan denboraldiko azken partidetan ere behin baino gehiagotan leporatu ziotelako partidak behar bezala ez irakurtzea. Celtaren aurkakoa gogoratu besterik ez dago. Aurten, bi izan dira zeresan handiena eman dutenak. Bata, Recreativoren aurka markagailuan binakoa zegoenean, Novo kendu eta Garitano zelairatzea, berdinketa arriskuan ikusten zuelako. Erru guztia berea izan zela aitortu zuen. Recreativok, Realak ez bezala, bi aurrelarirekin jokatu zuen Anoetan. Adierazgarria. Deportivoren aurkako lehian ere, zalantzak eta konfiantza falta. Taldeak eroso eusten zion 0-0koari, baina erdilari bat kendu eta Juanito sartu zuen, planteamendu guztia hankaz gora jarriz.   Taldea oso ondo entrenatzen ari dela adierazi du behin baino gehiagotan Bakerok. Esaldi horri buelta emanda, ondoriozta daiteke jokalariak ez direla gauza izan bere aginduak behar bezala praktikara eramateko. Egia da horietako batzuk, desorekatzeko ardura omen daukatenak, gehienbat, ez daudela sasoirik onenean, abiadura falta zaiela, freskotasuna, eta baloia daukatenean mugikortasuna falta dela, ez daukatela nori egin pasea. Baina egia da, halaber, denboraldi-aurrea oso luzea izan zela, probetarako denbora sobra izan zuela entrenatzaileak, bost jardunaldi igaro direla, eta taldea behar bezala landuta ez dagoen itxura ematen ari dela, futbolaz gehiegi ez dakienarentzat ere.   Erantzule nagusia    Bakoitzari dagokio pentsatzea erantzukizuna norena den neurri handiagoan: jokalariena edo entrenatzailearena. Batek baino gehiagok esango du azken denboraldietan teknikari asko igaro direla Anoetako aulkitik, eta denak ez zirela txarrak izango. Alegia, lehengaia, beharbada, ez dela batzuek uste bezain ona. Baina ezin da ahaztu Bakerok 8,5 milioi euro inguru gastatu dituela fitxaketetan, ustezko krisi egoera batean. Berak fitxatzen du, berak entrenatzen du, berak erabakitzen du nork jokatu. Une honetan, lur esfera bizkar gainean zeraman jainko erromatarraren antza dauka bere egoerak. Esfera, hots, Reala, geroz eta pisutsuagoa da, baina berak erabaki du zama hori hartzea, kargutik kendu baino bi segundo lehenago arte bera sutsuki defendituko duen zuzendaritzaren bedeinkapenarekin. Eta esferarekin, zer?