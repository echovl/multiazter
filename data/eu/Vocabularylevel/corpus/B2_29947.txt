Docutec Langileak al gara? Orain, oso modan jarri da, enpresa doala doan bezala, langileak bere zortzi orduak baizik ez betetzea eta gehiagorako ez dagoela prest esan eta planto egitea. Egunak kontatuta omen dauzkagu. ANA URKIZA /   Egunak kontatuta omen dauzkagu. Aurrera entzuten nion ezagun bati esaten, enpresa handi bateko zuzendaritza batzordeko kide bera, orain arte, exportatzen genituen gure produktuek, izan zezaketen ezaugarri edo eta kalitate labelaz gain, Euskal Herria herri langilea izateagatik ezagutzen zela, eta munta handiko eskabideak jasotzerakoan, ezaugarri hori guztiz garrantzitsua zela, eskatzaileak bai baitaki, euskal enpresek "erantzun" egiten dutela. Ezagun honek, ostera, etsita, egunak kontatuta dauzkagula zioen: «ez dakit zer gertatu behar den, bizitza kalitate ona nahi dugu, eta laster, ez gara langileak ere izango». Esan nahi baitzuen, orain dugun "langile" sona galduko dugula atzerrian. Araudi diziplinarioak enpresa guztietan daude baina gutxitan erabiliak izan dira, orain usu izaten ari den gisa, langileen lanerako jarrera zuzentzeko. Argi dago langileek euren eskubideak dituztela eta enpresariaren edo enpresaren aldetik onartu beharrekoak direla. Baina denok dakigu, eskubideak eskubide, batzuetan, lan gehiago eta beste batzuetan gutxiago egoten dela, eta horren arabera ere, moldatu egin behar izaten dela. Lan gutxiago dagoenean, langileak etxera bidaltzen dira, eta gehiago dagoenean, orduak sartzeko eskatzen da. Malgutasunaz hitz egin genezake, bai langilearen eta bai enpresaren aldetik. Bada, orain, oso modan jarri da, enpresa doala doan bezala, langileak bere zortzi orduak baizik ez betetzea eta gehiagorako ez dagoela prest esan eta planto egitea. Bizitza kalitate ona izatea nahi duela dio langileak eta jarrera oso erosoa hartu du, zeinetan zortzi ordu besterik ez duela lan egingo esan, eta lana gehiagotik badago, enpresak ondo gestionatu ez duelako dela salatuz. Enpresa batzuk, egoera honen aurrean, arau diziplinarioak ezartzen hasi dira. Beste batzuk, langileen eskabideari men egin eta ahal luketen baino diru gutxiago irabazten ari dira. Urte bukaerako emaitzek ezer berririk adieraziko al diete enpresa hauetako langileei? Atzerrian, seguraski, gure bizitza kalitate "nahia" izugarri handia dela esango dute. Beharbada poztuko dira gutaz edo irribarre maltzur batez agurtuko gaituzte. Eta, orain arte bezala jarraituko al dute guri erosten?