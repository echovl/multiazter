Docutec Hiroshima eta Nagasaki: 60 urte ondoren Hiroshiman ohituta zeuden gerrara. Amerikarrek hilabeteak zeramatzaten Japoneko hainbat hiritan bonbak bota eta bonbak bota. Beraz, 1945eko abuztuaren 6an, goizeko zortzietan hegazkinen motorîburrunba entzun zutenean, ez ziren gehiegi larritu, 'beste bonbardaketa bat gehiago' pentsatu zuten eta babes bila hasi ziren, beste behin. Baina, zetorkiena ez zen beste bonbardaketa bat, historiako lehen bonba atomikoa baizik. Eta bigarrena, handik hiru egunetara, Nagasakin erori zen. Horrela, bi hiriok, patu lazgarri berak lotu zituen. Zeharo suntsitu zituzten bi hiriak eta hango biztanleak hil. Hildakoak milaka eta milaka: Hiroshiman 200.000 inguru eta Nagasakin 100.000tik gora. Bonba atomiko batek ze eragin daukan irudikatzea zaila da, ez baita bonba arrunt bat, eta ondorioak ere ez. Pentsa 1.000.000 bat bonba arruntek batera eztanda egiten dutela, bada, horrelako zerbait. Baina, horrez gain, ez ahaztu erradiazioa, minbizia eragin eta urte asko pasa ondoren gaurdaino iraun eta hil dezakeena. Gaur egun biziberrituta daude Hiroshima eta Nagasaki, guztiz. Eta tamaina bertsuko Japongo beste edozein hiribururen antzekoak dira. Bi hiriotan, lehen begiîkolpean bederen, ez dago orain 60 urte izandako gertakizun beldurgarri haren arrastorik batere, museoak eta hildakoen alde eraikitako monumentuak, ez beste. Hori, eta bertakoei barruan erne zaien bakerako gogo bizia. Urtero barrabaskeria hura gertatu zen eguna oroituz, bi hiriotako alkateek zeremonia xume bat burutzen dute aipatutako monumentu horien aurrean, munduari dei eginez bakea zabal dadin. Dei antzua, bistakoa denez. Gertatutakoaren lekuko mutu gisara, Bakearen parketik gertu, hantxe dago 1945eko abuztuko bonbardaketa hark zutik, txikiîtxiki eginda baina zutik, laga zuen eraikinîzati bakarra: saltoki bateko kupula. Kupula honi, aurrerago eta gorago, hormigoizko arku xume bat ezarri diote. Hori da parkeko monumentu nagusia. Beti piztuta dagoen sugar bat dauka, arma atomikoak desagertzen direnean itzaliko dutena. Parkera eskolaumeak joaten dira origamiak (paperîtxoriak) uztera. Horrela gogoratzen dute bonbardaketaîeguna, eta ohore egiten diote egun haren kulpaz, erradiazioagatik leuzemiak jotako neskatila bat, hilaurretik mila paperîtxori egin nahi izan zituena. Mila egin nahi izan zituen, baina 644 paperîtxori egin zituen. Badira batzuk. Gerra nuklearra eta honen ondorio negargarriak ezagutu nahi dituenak Hiroshimako Museora jo beharra dauka. Munduko onena da alor horretan. Bonbardaketaren aztarnak dituzten tresna ugari dituzte, eta ondo azaldua daukate bonba atomikoaren eta armategi nuklearren historia. Miyajima Hiroshimatik gertu dago. Toki polita eta interesgarria da Miyajima uhartea, hantxe baitago Japoniako tenplu sintoistarik ederrenetakoa. Japoniarrak budistak dira gehientsuenak, eta ia beste hainbeste sintoista badira. Izan ere, Japon oso modernoa izan arren, tradizioa zaindu zalea da. Sintoisten tenpluetara sartzeko torii izeneko ate gorri handi eta sakratua zeharkatu behar da. Miyajimako torii hori oso handia da bai, eta ikusgarria oso, itsasoaren erdian baitago, moilaren parez pare. Gerrako biktimen oroigarritzat Nagasakin duten monumentua arranditsuagoa da Hiroshimakoa baino. Nagasakin giza irudi handi bat daukate, jesarrita, eskua zerurantz begira daukala. Egunero, goizeko hamaikak eta bost direnean, ordu horretan egin baitzuen eztanda bonbak, parkean musika serios bat ipintzen dute. Minutu batzuk irauten du. Nagasaki eta euskaldunakHarritzekoa da, baina Nagasakik badu zerbait euskalduna: San Martini eskainitako monumentua, berari eta han hil zituzten beste zenbait apaiz kristauri eskainitakoa. San Martin hau, San Martin Jasokundeaz ere ezaguna, 1590ean edo heldu zen Nagasakira, Xabierko San Frantziskok hartutako Japonerako bideari jarraituz. San Martin jaiotzez nondarra zen eztabaidatzen eta lehian aritu dira aspaldidanik beasaindarrak eta bergararrak. Bergararrek bergararra zela diote eta beasaindarrek, ordea, Loinazkoa. Izan ere, Loinazko San Martin gisa ere ezaguna izan zen misiolari hau. Garai hartako Japongo Enperadoreak kristautasunaren eraginez arriskuan ikusi zuen bere tronua, eta diîda, San Martin eta berarekin zeuden beste 20 apaiz hilarazi zituen. Horien omenez dago Nagasakiko monumentu hori, hain zuzen. Gainera Nagasaki da kristaurik gehien dagoen japoniar herria. Ez da harritzekoa, beraz, bonbardaketa atomiko hartan erabat suntsitu gabe geratu eta kontserbatu duten eraikuntza bakarrenetako bat orduan hirian zegoen katedrala izatea. Eskerrak abuztu hartako egun ikaragarri harez geroztik bonba atomikorik ez den jaurti, zeinek jaurti baden arren. Lurra alderik alde suntsitzeko adina arma nuklear bada. AEBak eta Errusia elkarri mokoka zebiltzanean, 'gerra hotza' izeneko garaitsu horretan, mehatxuak benetakoa zirudien. Egun ez dirudi horren larria, baina arma nuklearren artean bizi gara oraindik.