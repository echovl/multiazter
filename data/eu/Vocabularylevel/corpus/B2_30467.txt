Docutec Zanon Argentinako enpresa baten historia laburra. Patronalak itxi eta bertako langileek aurrera atera dute. Orain nagusi zaharrak berreskuratu nahi du. Zanon enpresa duela hogei urte inguru sortu zen Neuquen hirian, Argentinan. Zanonek material zeramikoak ekoizten ditu. 2001 urtean, Argentinako kolapso ekonomikoaren erdian, ugazabek enpresa ixtea erabaki zuten. Beharrean zeuden 3311angileak kaleratu zituzten, atzeratutako soldatak eta indemnizaziorik ordaindu gabe. Hala ere, langileen gehiengoak gertatutakoa ez zuen onartu, eta 266 behargin, berriro, Zanonen lan egiten hasi ziren. Horrenbestez, 2001ko urriaren 1etik Zanon enpresabururik gabe jarduten da. Lan harremanak horizontalki antolatu dituzte, hierarkiak desagerraraziz (langile bat, boto bat sistema eta soldata berdinak guztientzat). Era honetan, langile kopurua emendatu dute (gaur egun 417 behargin daude). Eta gainera, enpresaren ekoizpena handitu dute. 2001 urtearen bukaeran hileko ekoizpena 20.000 metro koadrokoa zen. Gaur egun, berriz, 300.000 metro koadrokoa da. Hau da, zeramika arloan Zanon Argentinako garrantzitsuenetarikoa da. Zanonena ez da esperientzia bakarra Argentinan. Buenos Aireseko unibertsitateak 2003ko urtean egindako ikerketa baten arabera, 128 enpresa baino gehiago ziren antzeko egoeran. Haietariko asko MNER elkartean antolaturik daude (Berreskuratutako Enpresen Elkarte Nazionala, www.mnerweb.com.ar). Elkarte honen leloa "Okupatu, erresistitu, ekoiztu" da, Brasilgo lurrik gabekoen mugimendutik hartuta. Berreskuratutako beste enpresa batzuk, berriz, MNFRT elkartean batzen dira (Langileek Berreskuratutako Lantegien Elkarte Nazionala, www.fabricasrecuperadas.org.ar). Elkarte honek ez ditu planteamendu soziopolitikoak egiten, eta beraien kezka bakarra "lan egitea eta beraien familiak mantentzea" da. Baina Zanoneko langileak ez dira mugatu beraien lanpostua berreskuratzera. Enpresek diote bere inguruko eskualdea garatzen lagundu behar dutela. Horrela, lantegiaren alboko auzoan medikuen zerbitzuak eskaintzeko lekua atontzen aritu dira. Dirua eta denbora lortu dituzte enpresaren etekinetatik eta beraien lanorduetatik. Langile hauen konpromiso soziala ez da hor amaitzen. Izan ere, gainontzeko langile eta langabeen aldarrikapenekin bat datoz, eta antolatzen diren mobilizazioetan parte hartzen dute. Memento honetan, Argentinako justiziak Zanoneko langileak lantegitik kanporatu nahi ditu, lantegia enpresa itxi zuen ugazabari bueltatzeko. Bitartean, langileek enpresaren kudeaketa aurrera eramateko FaSinPat (Buruzagirik gabeko lantegia) kooperatiba sortu nahi dute, baina administrazioek kooperatibaren sorrera galarazten diete. Zanoneko langileen borroka eredugarria aurrera doa.