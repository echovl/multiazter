Docutec Auzokideen arteko liskarretan nola jokatu? Zer dio legeak? Auzokideen arteko liskarrak argitzeko eta konpontzeko, etxebizitza-multzo bateko auzotar guztiek araudi berezi bat bete beharra dute, Jabetza Horizontaleko Legea, hain zuzen ere. Hori 1960an jarri zen indarrean eta 8/1999 Legearen bidez ia erabat berritu. Lege horren arabera, hauek dira arau nagusiak: Auzo-komunitateak presidente bat izan behar du. Horren zeregin nagusiak dira: -  legez bizilagunak ordezkatzea, -  kexak eta iradokizunak bideratzea, -  bilera-deiak egitea eta horietan mahaiburu izatea,  -  komunitatean adostutako ekintza judizialak aurrera eramatea. Legeak aurreikusten du presidenteordea izendatzea, baita idazkaria eta administratzailea ere, eta hau, sarritan, finka-administratzaile kolegiatua izaten da. Zenbat boto behar dira erabakiak legez hartzeko? 1. Guztien adostasuna: jabetza horizontaleko araudiak edo komunitateko estatutuak onartzeko edo aldatzeko. 2. Jabe guztien 3/5a, aldi berean partaidetza-kuoten 3/5a ordezkatuko duena: igogailuaren zerbitzua jartzeko edo kentzeko, atezaindegia, zaintza eta beste zenbait zerbitzu burutzeko. 3. Jabeen gehiengoa, aldi berean partaidetza-kuoten gehiengoa ordezkatuko duena: zenbait obra egiteko, eta ezinduentzat sarrera-irteera errazteko. 4. Komunitateko partaideen Herena, aldi berean partaidetza-kuoten herena ordezkatuko duena: telekomunikazio-instalazioak jartzeko edo egokitzeko, eguzki-energia aprobetxatzeko, eta energia- hornidura berriak jartzeko. 5. Jabeen gehiengo osoa, aldi berean partaidetza-kuoten gehiengoa ordezkatuko duena: gainerako kasuetarako. Bigarren deialdian, baliozkoak izango dira bileran daudenen gehiengoak hartzen dituen erabakiak, han daudenek kuoten erdia baino gehiago ordezkatzen badute.