Docutec Kirurgia estetikoa, medikuntzatik harago Gazteek gero eta garrantzi handiagoa ematen diote irudiari. Dietak eta kirola izan dira orain arte norberaren gorputza moldatzeko biderik erabilienak. Baina gero eta gehiago dira operazio gelara joaten diren gazteak. Baita Euskal Herrian ere. Bi dira kirurgia mota nagusiak, kirurgia plastiko konpontzailea eta kirurgia plastiko estetikoa. Kirurgia plastiko konpontzailean istripuengatik, erredurengatik edo bestelako ezbeharrengatik kaltetu diren gorputzeko atalak konpontzeko egiten dira ebakuntzak. Baina orain, jendeak gero eta sarriago egiten ditu ebakuntzak, arazo fisikorik izan gabe, itxura hobetzeko. Kirurgia plastiko estetikoa deitzen zaio horri. Gorputzeko atalen baten itxura hobetu edo zahartzaroaren zantzuak ezabatzeko egiten dira ebakuntza horiek. Azkenaldian, oso ohiko bihurtu dira kirurgia plastikoko ebakuntzetan erabiltzen diren hitz teknikoak, eta eguneroko hizkuntzara sartu dira asko. Errinoplastia, esaterako, sudurraren forma aldatzeko egiten den ebakuntza estetikoa da. Belarriak konpontzeko ebakuntzari, berriz, otoplastia deritzo. Lifting-ak aurpegiko azala luzatzen du, eta botox-arekin zimurrak kentzen dira. Mamoplastia bularrak handitu eta txikitzeko egiten den ebakuntza da, eta hari beretik, abdominoplastiarekin sabelaldea moldatzen da. Lipoaspirazioak gorputzeko leku jakinetan pilatutako gantza kentzeko balio du, liposukzioak bezala, eta mesoterapiak zelulitisa gutxitzeko. Moda-modan: bularrak handitzea eta liposukzioa Ugatzak ezartzea, hau da, bularrak handitzea da gaur egungo ebakuntza estetiko ohikoena, eta, estatistiken arabera, neska gazteengan arrakasta handiena duena ere bai. Arriskutsuena ere bada, baina. Besteak beste, kapsulan kontrakturak gerta litezke; hau da, betegarria ezarri ostean, inguruko ehunaren orbaina hanpatu eta ehuna zanpatzea. Zoldu ostean agertu ohi da kontraktura. Txertaturiko ehuna erauzi edo berriro ezarri behar izaten da orduan. Horrezaz gain, silikonazko betegarria hautsi, txikitu eta hanpatu ere egiten da askotan. Ondorio horiek guztiak mingarriak dira oso. Liposukzioa ere modan dago egun. Arestian aipatu dugunez, gehiegizko gantza kentzeko tratamendua da, puntzioak eginez edo xurgapen bidez egiten dena. Era horretako ebakuntzetan sarri gertatzen da biriketan odola bildu eta, ondorioz, gaixoak tronbosia izatea. Arriskuak nonahi Hala ere, ebakuntza orotan bezala, kirurgian ere hainbat arrisku daude. Odol-isuriak, infekzioak, anestesia gorabeherak, alergiak, bihotz eta zirkulazio arazoak, ehunak zoltzea eta abar. Horregatik, funtsezkoa da ebakuntza egin aurretik erietxearen eta sendagileen gaineko informazioa eskuratzea, legeak arauturiko baldintzak betetzen dituztela ziurtatzea eta berme guztiak ongi aztertzea. Kirurgia estetikoa gero eta ohikoagoa da gure inguruan, baina ika-mika handia eragin du askotan. Hainbat eta hainbat jendek homologatu gabeko lekuetan egiten ditu ebakuntzak, eta ondorio larriak jasan behar izan dituzte. Euskal Herrian, gero eta ugariagoak dira kirurgia estetikoa egiteko zentroak. Bat aukeratzearren, Gipuzkoa Poliklinikara egin dugu bisita. Bertan, espezializaturiko mediku eta baliabideak daude. Zentro pribatua izanik, osasun espezializazio bakoitzean hainbat medikuk ematen dute zerbitzua, gaixoak nahi duena aukera dezan. Kirurgia estetikoari dagokionez, zuhurtzia handia ageri dute medikuek, eta "ondo pentsatu beharreko kontua" dela diote. Pedro Cormenzana da gomendio hori ematen duten sendagileetako bat. Bere hitzetan, garrantzitsua da oso ebakuntzaren aurretik gaixoak informazioa lortzea, eta batez ere, honako kontu hauei arreta berezia eskaintzea. 1. TABAKOA: Kaltegarria da orbainak osatzeko eta oro har osasunerako. Egunean 20tik gora zigarreta erretzen dituztenek, esaterako, ezin izaten dituzte kirurgia estetikoko zenbait ebakuntza egin. 2. ANESTESIA: Askotan, anestesia osoa baino arriskutsuagoa izaten da partziala, eta egin kasu mediku zirujauen gomendioei. 3. ZIRUJAU ON BAT AUKERATZEA: Eskatu informazioa leku askotan (Espainiako Kirurgia Plastikoaren Elkartean, Interneten, liburuxketan, aurretik ebakuntzak egin dituztenei galdetuta...). Ezinbestekoa da ebakuntza egin aurreko kontsultan zalantza guztiak argitzea eta informazio zehatza jasotzea. 4. AZALA EZ ZAHARTZEKO NEURRIAK: Ez eguzki gehiegi hartu; orbanak eta zimurrak errazago ateratzeaz gain, azala lehenago zahartzen da. Gainera, azaleko gaixotasunak eragin ditzake. Erretzeak azala lehortu eta zimurrak sorrarazten ditu, aho inguruan batez ere. 5. AZTERKETA: Ebakuntzaren aurretik azterketa bat egin behar da anestesiologoarekin arriskua neurtzeko. 6. ARGALTZEKO DIETAK: Dietek pisua galtzeko balio dute, baina ohitura osasuntsuak izatea, ariketa fisikoa egitea eta pisu egonkorrari eustea da egokiena. Hori guztia egin eta arazoa konpondu ezin bada, kirurgia izan daiteke konponbidea; liposukzioa, alegia. 7. MASAJEAK: Ez dute argaltzeko balio. 8. MESOTERAPIA: Ez da eragingarria zelulitisa eta gantza murrizteko. 9. KOSMETIKOAK: Azido glikolikoa eta C bitamina duten kremak egokiak dira azaleko orbainak saihesteko. 10. ZIMURRAK: Osaeran %15eko azido glikolikoa duten kremak erabili zimurrak saihesteko. 11. SILIKONA: Ez da kaltegarria organismoarentzat eta ez du zerikusirik bularreko gaixotasunekin. 12. ORBANAK: Eguzki gehiegi edo babesgarririk gabe hartzeagatik sortzen dira, baita botikak hartzeagatik ere, antikontzeptiboak esaterako. Pigmentazioen aurkako kremekin trata daitezke, eta zahartzarokoak CO2 laserrarekin. 13. BIZI KALITATEA: Bizi kalitate hobea lortzeko, funtsezkoa da nor bere buruarekin eta egiten duenarekin seguru eta pozik egotea. Kirurgia estetikoak hobeto sentitzen lagun dezake. 14. ZIRUJAU ONA OTE DA?: Legezko agiri eta ziurtagiriak izateaz gain, diagnosia egitean berme osoa eman behar digu mediku zirujauak. Beraz, erabakia hartu aurretik ondo hausnartzea ezinbestekoa da. Norbere buruarekin ondo sentitzea oso inportantea dela diote adituek, baina horrekin obsesionatzea oso arriskutsua izan daiteke, aldi berean.