Docutec Korrika egiteko gomendioak Gomendioak Oso garrantzitsua da korrika egiten hastea erabaki aurretik behar bezala informatzea eta eskarmentua dutenei aholkuak eskatzea. Gainera, ondo egiten bada, korrika egitea ez da batere aspergarria. Gomendioak 1.- Gauza guztiak bezala har ezazu patxadaz, korrika egiten hasi eta astebetera ez baitago maratoi bat egiterik. Aurreneko egunetan, egin ezazu zatitxo bat korrika eta beste bat arin ibiliz, eta ez lotsatu lehen asteetan korrikaldi laburrak egiten badituzu. Horrelaxe ikasiko duzu, besteak beste, zure gorputzak dituen sentsazioak identifikatzen, eta hori oso garrantzitsua da. 2.- Aparteko osasun arazorik —bihotzekoak edota artikulazioetakoak, batik bat— ez duen edonork egin dezake korrika, ahalegina bere egoerara egokitzen badu. Guztiek, hasiberriek zein maila handikoek, arreta handiz zaindu behar dituzte, hala ere, bi puntu: hasierako beroketa eta ondorengo luzatze-ariketak. 3.- Korrika egiteko ez da konpainia handirik behar, baina hobe da taldean irtetea bakarrik aritzea baino. Lagunekin batera bazoaz, horiekin solasean egin dezakezu korrika. Korrika zoazela ito gabe hitz egiteko gai bazara, ondo zoazen seinale... 4.- Ekipamendua ere ez du apartekoa eskatzen korrika egiteak. Oinetakoak, ordea, oso garrantzitsuak dira, eta jantziek ere bi baldintza bete behar dituzte: izerdiari irteten utzi eta gorputza urra dezaketen osagairik ez izan. Gauez irteten bazara, ez ahaztu zure presentzia nabarmenarazten duten elementu islatzaileak. 5.- Korrika egiteari ekin aurretik horrek izan dezakeen eraginari buruzko zalantzaren bat baduzu, ez birritan pentsatu eta eskatu aholku medikuari edo adituren bati. *laburtua