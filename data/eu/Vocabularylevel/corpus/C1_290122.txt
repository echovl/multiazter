Docutec Steven Spielberg-en Munich Urteko pelikula bana egiteko gauza dira Spielberg eta Woody Allen. Ez daude horrelako asko. Mailan gorabeherak dituzte, baina datua hori da. Spielbergen "La guerra de los dos mundos" ekoizpen erraldoiaren oihartzuna oraindik isildu ez denean datorkigu "Munich". 1972. urtea da. Olinpiadak Munichen, eta Irail Beltzeko brigada palestinarrak Israelgo hainbat kirolari akabatuko ditu. Hori da pelikularen gaia. Ausartena eta arriskugarriena. Horrelakoxea da Spielbergen azken filma. Zuzendaria judua da, eta Israel bizi-bizirik nahi du, baina ez du nahi hori bermatzeko mendekuz mendeku aritzea. Gatazka dinamika horretan sartuta, horrela dabiltzanen morala zapuzten da, eta mugarik gabe luzatzea gatazka hori. Gainera, Spielbergek badaki mundu globalizatu honetan bi herrialderen arteko gatazkak beste batzuk ere zipriztintzen dituela, zeharka bada ere. Horregatik azaltzen dira pelikularen bukaeran New York-eko Dorre Bikiak, oraindik zutik eta harro, datorkien etorkizun latza sumatu gabe. Filma ausarta da bi aldeetako familien sufrimendua azaltzen duelako, eta muga ez dela gaiztoak eta zintzoak bereiztea. Guztiak gizakiak dira, eta bakoitzak bere arrazoi sendoak ditu dabilen bezala ibiltzeko. Jendea, herri xehea, izan liteke umila, baketsua, oldarkorra, tolerantea edo fanatikoa, baina bere herria maite duena. Ez ditu politikoak antzera tratatzen Spielbergek. Gupidarik gabekotzat dauzka, kontraesanez betetakotzat, eta parekoa mendean hartzeko botera eta biolentzia baliatzeko erreparorik batere gabekoak omen dira. Gorrotoa luzarazten dute, eta horrek beraiei egiten die on, horrela boterean segi ahal dezaketelako. Kritika modu hori, gurean ere zerbait badakigu horretaz, guztiahaldunen haserrea piztu du: "berdin hartzen omen ditu biktimak eta borreroak", "Terrorista bakarrak oldarkorrak dira" ... Horrelako esaldiak entzun beharko zituela jakin arren, Spielbergek bere izen ona ?agian ez hori soilik, jakinda zenbait fanatiko esaneko dabilen bazterretan? arriskuan jarri du oinarri moral zinezko batzuen alde egiteagatik, herri xehearen alde egiteagatik. Spielbergek bere herriari eta gatazka horri egin dion ekarpenik behinena da filma. Badugu beste herriok zer ikasi pelikula honetan ageri den salaketa horretatik. Ikasiko ahal dugu!: gure etorkizuna dago jokoan, herri gisara, eta baliteke norbanako gisara ere.