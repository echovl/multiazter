Docutec Izotzpean igerian: Panticosako abentura Gurean ugaltzen ari dira urpeko igerilariak. Eta horrenbestez, hauentzako ekimenak geroz eta ugariagoak dira, eta era askotarikoak antolatzen dira. Esaterako, izotzaren azpira geroz eta gehiago doaz igeri egitera. Eta jakina, beste toki batzuetan ere bai, baina Panticosan bereziki, horretan trebatzeko ematen dituzten ikastaroetan handitu egin da jendearen emana. Urpekari-ziurtagiria behar da Panticosako ikastarorako, derrigorrez. Baina, uretara joan aurretik teoria apur bat ere premiazkoa da. Horrela ikasiko dugu zer den oinarri-oinarrizkoa arriskurik gabe jarduteko: aintzira izoztu bat, beharreneko tresneria eta ezagutza dituzten irakasleak, aintzirara iristeko bide erraza, eta jardunbide zoragarria antzemateko grina.   Tresneriak erabateko garrantzia dauka. Urpean murgildu ala izotz-gainean geratu, hotz-berotik, hotzetik esan beharko, egoki isolatu beharra dago, inguruaren ezaugarriak aintzat hartuz, gainera. Aldez aurretik begiratu behar da erregulatzaileak eta urperako bestelako tresneria erabiltzeko moduan dagoen, egoera gogor horretan, izotzpean, erabiltzeko moduan alegia. Horrela saihesten dira ezusteak. Segurtasuna bermatu egin behar da. Hori da lehen araua. Gomendagarria da bi botila eramatea bizkarrean, bakoitzak bere erregulatzailea duela. Fokuak, kamerak, oso interesgarriak dira, baina hotzak bateriak ahultzen ditu, eta ez dute hain ondo funtzionatuko. Hobe joan aurretik guztiz betetzea bateriak, eta pila berriak jartzea. Hotzak bateriak bakarrik ez, gure eskuak ere estu hartuko ditu, eta nekeza egingo zaigu argazkiak ateratzea eta irudiak hartzea. Izotzpean igeri egiteko eman beharreko urratsak Lehenengo eta behin, leku egokia aukeratu behar da, nahikoa izotz dagoen ikusi, sakonera nahikoa baduen tokiak urpean ibiltzeko... Eta izotz-gaineko eremu zabal bati elurra kendu, eguzkiak izotzaren kontra jo dezan. Eremu hori zinta gorri batez itxi, zirkulua eginez zintarekin, horrela hor begiluzerik sar ez dadin. Ondoren, motozerra hartu eta izotza zulatu. Triangelu aldeberdin bat izan daiteke, alde bakoitzak 3 m. dituena, nahikoa 4 igerilari sartzeko hortik barrena. Baina sartu bi sartuko dira, beste biak goian geldituko baitira, segurtasuna bermatze aldera. Bi bikoteek elkarren artean komunikatzeko sokamutur bat darabilte, eta kodigo bat dago sokamutur horri nola tira behar zaion adierazten duena. Urpekoak segun eta nola dabiltzan soka gehiago ala gutxiago beharko dute aldian-aldian, eta soka gehiago emateaz edo, behar denean biltzeaz, kanpoan daudenak arduratzen dira. Urpekariek elurra kendutako izotz-eremu horren azpian ibili beharko dute, handik sartzen baita argia. Hondoan itsaso-belar orlegi sarria ikusiko dugu, eta dezente astintzen baditugu, sedimentu-mordoa altxatuko da. Aloka horien artean litekeena da amuarrainak lozorroan egotea, edo ur gezak maite dituzten beste hainbat arrain. Izotzaren azpian iluna da nabari, baina elurrik gabeko gunea argiak zeharkatzean lortzen den ikusmira zirraragarria da, eta maiz sortzen dira itzal-argi apartak. Izotzaren gainean beste zulo bat eginez gero, oso dibertigarria izaten da, goian daudenek burua sartzen baitute azpikoak agurtzeko. Izotz-azpitik irtetea ez da dirudien bezain erraza, askoz errazagoa da goikoen laguntzarekin. Laguntza are estimagarriagoa da baldin eta azpikoei eskaintzeko salda bero bat prestatu badute goikoek. Etxeratu aurretik azken lantxo bat: material guztia jaso. Eta egindako zuloa estali, inork ezustekorik izan ez dezan. Eta arropa lehorra jantzi, katarroak ez dira eta batere atseginak izaten. Panticosa ederra da, eta izotz-azpian igeri egiteko baldintza hobezinak ditu, hotel batetik 200 metro eskasera. Bainuetxea ere bertantxe dago: sauna, ur-zorrotada nahiz burbuila-bainua. Eta iraupeneko eskia maite duenak ere badu non aritua paraje menditsu honetan.