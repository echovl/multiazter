Docutec Hizkuntza guztia 14.028 orrialdetan Koldo Mitxelenak hasitako 'Orotariko Euskal Hiztegia' osatu da azkenean. Azkenean, 18 urteko lanaren ondoren, kalean da euskarak sekula izan duen paperezko hiztegirik zabalena: 16 liburuki , 125.987 sarrera eta 14.028 orrialde. FELIX IBARGUTXI / Azkenean osatu da Orotariko Euskal Hiztegia. Dendetan da azken liburukia, Ut-Zuz edukia daukana. Amaitu da hemezortzi urteko argitaratze-prozesu zail eta gorabeheratsua, eta kalean da euskarak sekula izan duen paperezko hiztegirik zabalena. Guztira 16 liburuki dira, 125.987 sarrera eta 14.028 orrialde. Kutsu historiko handia du Euskaltzaindiaren hiztegi honek. Lehenbizi, hitzaren esanahia eskaintzen du gaztelaniaz. Aurreko hiztegigileek esandako guztia ere jasotzen du. Adibidez, 'A' agertzen ez bada, seinale Azkuek ez zuela hitz hori aipatu. Ondoren, literatur tradizioko adibideak ematen ditu, urtea ere aipatzen duelarik. Halaxe, erabiltzaileak jakin dezake idazle handiek nola erabili duten delako hitza. Koldo Mitxelenaren izena darama hiztegiak alboan, hura izan baitzen hasierako lanak egin zituena. «Koldo Mitxelenak zapata-kaxetan zituen fitxak, garai batean, ordenagailuak ailegatu arte, horixe baitzen lan egiteko modua —adierazi digu Ibon Sarasolak—. 1970ean hasi zen lan horretan, Euskaltzaindiak agindu baitzion Azkueren hiztegiaren halako berrargitalpen bat. Hainbeste material bildu zuen, non ikusi baitzuen hura ez zela Azkueren hiztegiaren bigarren edizioa, baizik beste zerbait, eta horrekin batera konturatu zen bera bakarrik ez zela gauza, ez bakarrik materialen bilketa egiteko, baita hura dena organizatzeko ere. Nirekin jarri zen harremanetan 1979an, ni orduan Salamancan bainengoen ikasten eta bere etxean bizitzen. Han egin genuen saio bat, hura dena nola jar zitekeen liburuetan, baina ohartu ginen han hamalau bizitzarako lain genuela lana». 1983ko abenduaren 28an —«nik uste eguna gogoangarria dela: Inuxente Egunean»— Eusko Jaurlaritzako Mikel Zalbide elkartu zen Ibon Sarasolarekin eta esan zion Jaurlaritza prest zegoela baliabide guztiak eta diru-bideak jartzeko. «Hitz egin genuen Koldo Mitxelenak eta biok eta erabaki genuen aurrera egitea. Orduan ordenagailuak hasiak ziren eta ikusi genuen era horretara bagenuela aukera euskal literatura informatizatzeko». Lehen lana, hau egin zuen Mitxelena eta Sarasolaren lantaldeak: euskal literaturako hirurehun obra ordenagailuan sartu. Orduan eskaner egokirik ez zegoen eta hitzak banan-banan sartu behar ziren ordenagailuan. «Lan hori ezin zuen edozeinek egin. Filologo onenak Zuberoako testuekin jardun ziren, horiek zirelako zailenak», jarraitzen du Sarasolak. Beraz, Mitxelenak zeukan fitxategi guztiarekin eta euskal literaturaren hustuketa horrekin hasi zuten erredaktatzen Orotariko Euskal Hiztegia. Lehenbiziko saioak 1984-85ean izan ziren. «Baina handik laster deskalabroa etorri zen. Lehenengo tomoa azkeneko begiratuaren faltan zegoela, 1987ko Pilarika aldera, Koldo hil egin zen. Geratu ginen Koldo gabe eta kalean ezer ez genuela erakusteko. Esan genuen: edo oraintxe ateratzen gara kalera daukagunarekin edo gureak egin du. Halaxe, atera genuen lehen tomoa eta laguntza publikoa ziurtatu genuen». Gero, bigarren eta hirugarren tomoa egiteko garaian «harrapatu gintuen EAJ eta EAren zatiketa, eta hori oso inportantea izan zen guretzat; Jaurlaritzan gurekin lanean ari ziren batzuk kalera joan baitziren». Gainera, garaitsu hartan arazo tekniko handia sortu zen. «Wang sistemako ordenagailuekin egin genuen lehenbizi lana, sistema hori pìkutara joan zen eta PCra pasa behar izan genuen material guztia». Orain datu-basea elikatzen jarraitzen du zazpi laguneko lantaldeak, eta aurrerantzean nahi lukete edizio informatiko edo digitala plazaratu, hiritarrei kontsultak egiteko aukera eskainiz. «Hor arazoa finantziazioa da, baina, beno, ari gara eta ea lortzen dugun», dio zuzendariak.