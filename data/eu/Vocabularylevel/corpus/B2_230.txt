Docutec Bozes lexanas Bozes lexanas izeneko filmari buruzko iritzia. Bukatu zen Donostiako Zinemaldia eta atertu film-zaparrada. Hala ere, zinema-mundua beti da albiste-iturri eta noiznahi iritsiko zaizkigu zipriztinak; lokatz-zipriztinak ere bai tarteka, seguruenik baino seguruago. Izango zen zinemaldian hogeitaka film ikusitako zalerik. Berrogeitaka irentsitako jalerik ere bai. Eta izango da, agian, irailean ehundaka film ikusi eta Bozes lexanas ikusi ez duenik ere. Ez da harritzekoa. Zalaparta handirik atera gabe pasa baitzen zinemalditik Juan Miguel Gutierrezen obra aparta. Bozes lexanas ikusi aurretik, banekien zer gai duen film dokumentalak. Banekien Goi Aragoiko dozena bat herritako bizilagunak dituela protagonista. Hobeto esanda, hutsik utzitako herri haietan bizi izandakoen ahotsak jasotzen dituela, batez ere. Baina ez nuen sinesten lagun batzuek esana: motza egiten dela filma, airean pasako zitzaidala ordu eta erdia. Halaxe pasa zitzaidan da, ba. Hain da film biribila! Halako lilura eta xarma dario. Halako sentiberatasuna. Hasiera-hasieratik harrapatuko zaitu. Eta zeure bizitzan hutsik utziz joan zarenak ekarriko dizkizu gogora: hutsik utzitako etxe, auzo, bazter; ohitura, usadio, tradizio; ipuin, mito Aspaldiko hotsak, urrutiko ahotsak Hala ere, ez da film goibela. Ez garamatza ilunpera. Azkenean, hor entzungo ditugu, esaterako, herri horietara berrikitan bizitzera joandakoen ahotsak ere, nahiz eta batik bat urrunagoko ahotsek pizten diguten esperantza. Ez da erraza hitzez esaten. Nola adierazi, izan ere, Gutierrezek hogeita hamar urtean bizi izan eta hain maisuki irudi, hots eta ahots bihurtu duena? Zorionak, Juan Miguel.