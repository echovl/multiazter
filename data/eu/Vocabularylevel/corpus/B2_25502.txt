Docutec Etxeko animaliekin nola jokatzen dugu Ikerketa inkesta baten emaitza den erreportaje luzea. Hainbat ataletan banatua dago: Nola elikatu, udal kontrola, animalia kuttunenak, oporrak, bidaiak, erosteko irizpideak, animaliak eta auzokideak (aholkuak) Maskotak nola elikatzen diren Katuen jabe gehienek (%84) pentsu prestatua ematen diete animaliari, horixe baita elikatzeko modurik egokiena, behar dituzten nutrigarri guztiak edukitzeaz gain, animaliak ez baitu izango janari-hondarrak jatearen ondorioz gertatu ohi den arazorik. Pentsua gutxiago erabiltzen da herri txikietan, baina horietan ere nahiko hedatuta dago (%61), janari-hondarrak ere herrietan gehien ematen zaizkien arren. Beste horrenbeste gertatzen da txakurrekin ere: inkestatuen %83k dio pentsua ematen diola txakurrari eta produktu horren kontsumoa oso finkaturik dago hirietan eta herrietan (gutxiago bada ere). Alabaina, hiri handietan bizi diren jabeen %27k bakarrik ematen dizkiete txakurrei janari-hondarrak eta herrietan %64raino iristen da kopurua. Beste ondorio bat, txakurra dela elikatzeko animaliarik garestiena: batez beste, hilean bost mila pezeta baino gehiago. Atzetik katua, 3.300 pezeta inguru. Dortoka da merkeena: 615 pezeta hilean. Bestalde, pasa den udan lagunek eta familiartekoek zaindu zituzten, batez ere, jabeekin oporretara joan ez ziren animaliak. Beste aukera bat txakurra (kasuen %20an) edo katua (%36) etxean bakarrik uztea izaten da. Etxeko animaliak hartu eta zaintzen dituzten egoitzetara eramateko joera txikia dago oraindik: %4 txakurrekin eta %1 katuekin (eguneko 1.000 pezeta inguruko kostuarekin).  Etxean ongi onartuak CONSUMERek elkarrizketatu dituen jabeen erdiak dio, bestalde, bere bizilekuak ez duela txakurrak ibili eta jolas egiteko behar adina gune berde. Eta laurdenak bakarrik dio animaliak etxean arazoak sortzen dizkiola. Arazo ohikoenak: altzarietan kalteak, zikina eta jabearen askatasuna mugatu egiten dela. Beste datu interesgarri bat: etxeko animalia zaintzeaz emakumeak arduratzen dira gizonezkoak baino bi bider proportzio handiagoan. Animalien jabeen artean zuzenak ez diren hainbat ohitura ere antzeman du inkesta honek. Hona hemen horietako zenbait: txoriak dituztenen %25ek sukaldean jartzen du kaiola, lekurik desegokienean hain zuzen. Hamsterra edo akuria dutenen erdiak ez dio harririk jartzen, marraskatu eta haginak larregi luzatu gabe zain ditzan. Eta etxean arrainak dituztenen %32k dio inoiz onddoak izan dituztela, akuario edo arrain-ontzian behar adina garbitasun izan ez den seinale.  Txakurrek behar adina kontrol ez udalen aldetik Jabeak bizi diren udalerrian erroldatu gabe dauden txakurren kopurua (inkestatuen %46) handiagoa da erroldatuta daudenena baino (%41) eta, beraz, udal agintariak kontrolatu gabe du txakur asko eta, jakina, udalek ez dute txakurren arrazari buruzko informaziorik ere. Txakurren jabe gehienek ez dute eztabaidatzen txakurrak erroldaturik edukitzea legez komenigarri eta derrigorrezko dela eta inkestatuen %20k bere txakurra arriskutsu kalifikaturik dagoela dio. Bestalde, %31k bakarrik dio bere txakurrak identifikaziorako mikrotxipa jarrita duela. Sistema hori erabiltzea orokorragoa da hiri handietan (%53) herri txikietan baino (%9). Mikrotxiparen derrigortasuna aldatu egiten da erkidegoaren arabera, baina txipa izateak txakurra udalean erroldaturik dagoela esan nahi du. Txakurrari mikrotxip elektronikoa jartzen dion albaitariak txakurraren ezaugarrien berri ematen dio dagokion udalari. Mikrotxip horren batez besteko prezioa 4.562 pezetakoa da. Udalerriei dagokie, berriz, txakurren udal errolda egitea, animalia bakoitza kontrolatu eta aurkitu ahal izateko. Izan ere, udala arduratu ohi da galdu edo utzitako txakurrak kaletik jasotzeaz, beste animalia batzuentzat edo herritarrentzat arriskutsu izan ez daitezen. Udal agintariek konfiskatu egin ahal izango dituzte tratu txar edo tortura zantzuak ageri direnean eta gizakiari gaixotasunen bat kutsatzeko arriskua dagoenean, animalia isolatzeko agindua eman dezakete. Etxean animaliak izateagatik tasak ezartzeko aginpidea ere badu udalak, animalia horientzako udal zerbitzuak ordaintzera bideratuak.  Txakurra, animaliarik kuttunena Etxean animaliaren bat duten pertsonen erdia baino gehiagok txakurra du. Zale gehien dituen hurrengo animalia txoria da (inkestatuen %25ek) eta hirugarren katua aipatzen da (%22). Txakurrak eta katuak dira, alde handiz, herri txikietan animalia ohikoenak. Gainerako maskotak (hamsterrak eta akuriak, espezie exotikoak eta dortokak) hiri handiagoetan bizi diren familiek aukeratu ohi dituzte, eskuarki. Bestalde, elkarrizketaturiko pertsonen %64k animalia bakarra du, baina %16k bi dauzka eta hiru beste %7k. Hala ere, espezie bereko animaliak izan ohi dira gehienetan: etxean animaliak dituztenen %12k bakarrik ditu bi espezietakoak eta %3k bakarrik izaten ditu hiru espezie desberdinetakoak. Pedigririk gabeko katua da ohikoena katu zaleen artean (%50), siamdarra gero (%32) eta pertsiarra ondoren (%12). Txakurren artean ere arraza garbirik gabeak dira ugarienak (%33) eta atzetik, polizia txakurra (%10). Arriskutsu kontsideratzen diren arrazak -doba txakurra, harrapari mallorkarra, doberman eta rotwailler izenekoak-- ez dira iristen Estatuko txakurren %12era, CONSUMERen inkestako datuen arabera. Beste espezie batzuetan, kanarioa da hegaztien artean nagusi (%49), eta atzetik perikitoa (%27), loroa (%6) eta karnaba (%4,5). Arrain-ontzi edo akuarioa dutenen herenak eta gehiagok ez daki arrainak zein espezietakoak diren. Erantzun zutenen artean, %17k ur hotzetako arrainak dituela adierazi zuen eta %24k ur berokoak dituela. Azkenik, dortokak dituzten hiru lagunetik bik uretakoa dutela esan zuten eta %25ek, berriz, lurrekoa.  Animalia egoitzan uztea, arraroa Oporretara joan eta animalia eramaten ez dutenen kasuan lagunak eta familiakoak arduratzen dira, batez ere, zainketaz (txakurra dutenen artean %70 eta katua dutenen %48renean). Hurrengo aukera animalia etxean bakarrik uztea da (%20) eta beste hainbeste katuarekin ere (%36). Aukera horixe hautatzen dute herri txikietan bizi direnek gehienetan eta hiri handietako bizilagunek, berriz, nahiago izaten dute lehen aukera. Baina animalia bakarrik uzten dutenen artean %10ek lasaitasunez uzten du, norbait ikustera joango zaiola badakielako. Animalien egoitzak erabiltzeko ez dago ohitura handirik, eta ohikoagoa da txakurren artean (%4), katuen kasuan baino (%1). Hiri handietan bizi direnek bakarrik erabiltzen dituzte egoitzak, kasu bietan.  Animaliekin bidaia egitea Zirkulazio Kodeak dio animaliak ezin direla autoaren aurreko jarlekuan eraman. Atzeko jarlekuan eta aurreko aldera pasatzea eragotziko dien babesarekin eraman behar dira. Baina garraio bidearen arabera, aldatu egin daiteke araua. Itsuaurreko egiten duten animaliak bakarrik onartzen dira beti jabearen ondoan. Aldiriko autobus, metro edo trenetan debekatuta dago animaliak sartzea, gidariak edo ikuskatzaileak beren erantzukizunpean erabakitzen dutena salbuespen hartuta. Ibilbide luzeko trenetan eta itsasontzietan onartzen dira konpainiako animaliak, baina maletategian joan behar dute, berariaz prestaturiko kaiola baten barruan. Garraio enpresa bakoitzak bere arauak ditu animalia txikientzat (bost kiloz azpikoentzat) eta batzuetan onartzen dute jabearen jarlekuaren ondoan joatea, baina ikuskatzaileak indarrik gabe utz dezake baimen hori. Hegazkina da tamaina txikiko animalien kasuan onarpen handiena erakusten duena eta eta pisu handikoak ekipajearekin batera fakturatu behar izaten dira. Zalantzarik izanez gero, hegazkineko arduradunak izango du azken hitza eta animalia jabearekin edo ekipajearekin joango den erabakiko du. Europako Batasunak ondorengoak eskatzen ditu herrialde batetik bestera etxeko animaliak eraman ahal izateko: amorruaren aurkako txertoaren egiaztagiria duen osasun-txartela, osasunaren egiaztagiri ofiziala edozein hizkuntza ofizialetan eta animaliaren identifikazioa, Europako Batasunean onartzen diren metodoetako edozeinetan, tatuaje nahiz txip bidez.  Txakur bakarra, arrazakoa ez dena, 5.000 pezeta hilean Espainiako estatuan honelakoa da etxean animalia duen pertsonaren profila: - Arrazakoa ez den txakurra dauka. - Mantenuan eta osasun-arretan hilean 5.000 pezeta inguru gastatzen du. - Hirietan bere txakurrak jostatu eta ibiltzeko behar adina gune berde ez dagoela deritzo. - Txakurrik gabe oporretara joateko asmoa badu, ez du egoitzara eramaten eta lagun edo familiakoren bati zaintzea eskatu edo etxean bakarrik uzten du. - Ongi zaintzen du txakurra: gehien-gehienek badu osasun-txartela eta behar denean txertoa jartzen dio. - Jateko pentsua ematen dio, herri txikietan janari-hondarrak emateko joera handia dagoen arren. - 40-50 urte inguruko emakumea arduratzen da egunero animalia zaintzeaz. - Orokorrean, gustura dago etxeko animaliarekin, baina kexuren bat izatekotan, altzarietan egiten dituen kalteak, etxean sortzen duen zikinkeria eta txakurra zaintzeak askatasuna mugatzen diola aipatuko luke. Animalia erosterakoan...  Eska ezazu faktura  Eska itzazu garantiak. Animaliaren anomalia edo ezkutuko akatsen aurrean saltzaileak hartzen duen erantzukizuna da garantia. Saltzerakoan bermatu egin behar dizute animaliak ez duela herentziazko gaitzik edo gaitz kutsakorrik epe jakin batean: hamar-hamabost egun gaitz infekto-kutsagarrien kasuan eta bizi guztirakoa herentziazko gaitzen kasuan. Animalia gaixoa erosi baduzu, kalte-ordaina edo salerosketa kontratua bertan behera uztea eska dezakezu, osasun egoera onean dagoen animalia eskuratzea baitzen zure asmoa. Eskaintzen dizkizuten garantiak idatziz jaso behar dira, ahal dela fakturan bertan.  Kontuz pedigriarekin. Animaliaren jatorriari buruzko egiaztagiria Estatu espainiarrean "Real Sociedad Central de Fomento de las Razas Caninas" erakundeak ematen duen agiria da, animaliaren aurreko ahaideak jasotzen dituena, gurasoak, aitona-amona eta birraitona-amonak identifikatuz, aitaren zein amaren aldekoak. Genetikazko kalitatea ere egiaztatzen du. Animalia bat arraza garbikoa dela esanez saltzen (eta kobratzen) badizute, egiaztatu egin behar dute.  Osasun-kartila, arauz betea. Animalia bakoitzaren agiria da, albaitariak betetzen duena. Orri horretan animaliak hartu dituen txerto guztiak eta saltzeko unera arte izan duen historia klinikoarekin gora-behera aipagarri guztiak agertu beharko dira. Edozein omisio edo formazko hutsegitek baliorik gabe uzten du eta erabat galtzen du balioa. Agiri horiek guztiek ez dute bat ere balio animaliak animalia bakar eta errepika ezin gisa egiaztatzen duen identifikazio edo markarik ez baldin badu. Ez da gauza ziurra saltzaileak ematen digun dokumentazioa erosi nahi dugun animaliarena denik, agiri horietan animalia nola edo hala deskribatzen bada edo animalia argi eta garbi kartilan jartzen duen bezalakoa ez bada. Animaliaren eta auzokideen lagunik onena nola izan: hamar arau Zaindu animaliak bere eginbeharrak non egiten dituen eta jaso. Oporretan ez utzi abandonaturik edo animaliak maite ez dituen norbaitekin. Ez eraman txakurra kalean lotu gabe. Zenbait pertsona beldurtu egiten da. Eta, gainera, istripuak eragin edo galdu egin daiteke. Janaria eta osasun-arreta ez da guztia: egin ahalegina zure maskotak goza dezan. Oso gogoko dute espezie bereko beste animalia batzuekin jolas egitea. Emaiozu horretarako aukera.  Ez eraman txakurra festa edo bileretara; ez da giro egokia.  Ez dezala arrazoirik gabe zaunka edo miau egin. Pertsona askorentzat gogaikarriak dira zarata horiek.  Ez oparitu animaliarik, itsu-itsuan. Haur batentzat baldin bada, aurrez gurasoei baimena eskatu behar zaie.  Ez erosi animaliarik gutxienez bi aldiz pentsatu gabe. Ongi zaintzeko ahalegina, denbora, arreta eta diru apur bat behar dira. Erabaki aurretik, baloratu (hori guztia batera).  Ez eman janari-hondarrik. Prestaturiko pentsuak askoz aukera hobea dira, garestiago izan arren.  Zaindu zorrotz animaliaren txertaketa eta albaitariaren bisita, behar badu.