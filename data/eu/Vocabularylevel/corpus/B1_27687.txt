Docutec Sendagaiak Interneten Sendagaik Internet bidez lortzeko joera indartzen ari da ikerketa baten arabera. Ikerketa horren datu batzuk ematen ditu artikuluak. www.viagra.com' Envisional konpainiak botikak sarean erostearen arriskuez ohartarazi du Gorka Quevedo/Donostia Sareak hamaika aukera ematen ditu. Horrela, gaur egun geroz eta gauza gehiago eros daitezke etxetik atera gabe. Kasu askotan, gauza bitxiak eskura daitezke diru gutxiren truke. Beste zenbaitetan, berriz, pantailan ikusten den produktuak ez du benetakoarekin zerikusi handirik. Hala ere, sarean erosi daitezkeen zenbait produktu arriskutsuak izan daitezke. Horien artean botikak egongo lirateke. Erresuma Batuko Botiken Kontrolerako Envisional enpresak eginiko ikerketa batek Internet bidez sendagaiak erostearen arriskuez ohartarazten du. Envisionalek salatzen duenez, oso erraza da botika horiek eskuratzea, ez baitago gai horren inguruko nazioarteko legerik. Gainera, ez dago zertan medikuaren errezetarik izan botikak eskuratzeko. Hain zuzen ere, horrek egiten ditu arriskutsu Internet bidezko botiken salmentak. Adibidez, bihotzeko gaitzak dituzten pertsonek ezin dute Viagra hartu. Hala ere, sarean inolako arazorik gabe lor dezakete. Pisua galtzeko pilulak, berriz, oso arriskutsuak izan daitezke hainbat sendagairekin nahasten badira. Internet bidez pilulak erostean inork ez du galdetzen une horretan zein sendagai hartzen ari zaren. Envisionalek frogatu duenez, kirolariek ere erosten dituzte botikak Interneten. Eskaintza oparoa da, eta EPOa (Eritoproietina) bezalako produktuak oso erraz lor daitezke. Produktu horiek errezetarik gabe hartzen badira, oso arriskutsuak izan daitezke osasunarentzat. Pisua galtzeko pilulak eta Viagra dira salduenak Sarean erosten diren botikarik ohikoenen zerrenda ageri da ikerketan. Horien artean Viagra, inpotentziaren aurkako botika ezaguna, da salduena. Alde handiz gainera. Hala ere, argaltzeko pilulek dute arrakasta gehien sarean. Gero eta gehiago dira sarean errezetarik gabe botikak erosten dituzten lagunak. Envisonaleko zuzendari Brian Earlek adierazi duenez, «iragan urtean 4,4 bilioi dolar gastatu ziren mundu osoan sarean erositako botikatan». Kopuru hori inoizko handiena izan arren, «aurten handiagoa izango dela» azpimarratzen du Earlek. «Farmaziak eta errezetak kontsumitzaileak babesteko daude. Hain zuzen ere, hori da sendagaiak eskuratzeko biderik onena», gaineratu zuen. Sareko salduenak Viagra.            Inpotentziaren aurkako botika. Xenikal.            Pisua galtzeko botika. Phentermine.            Pisua galtzeko botika. Meridia.            Pisua galtzeko botika. Bontril.            Pisua galtzeko botika. Propecia.            Ilearen erorketaren aurkako botika. Celebrex.           Osteoporia eta artritis erreumatikoaren aurkako botika. Ionamin.           Pisua galtzeko botika. Adipex.            Pisua galtzeko botika.