Docutec Autoestimua Bi bikoterekin egin nuen topo bakazioetan, igerilekuan. Kurtsoa hasten zenerako gorde nituen propio haien kontuak. Honatx! Biek ere bazuten ume pare bana. Zer adinetakoak ziur ez nizuke esango, baina hamarna urtera ez ziren iritsiko bi txikienak, biak neskak; eta hamabina burutik izango zituzten beste biek, bata neska eta bestea mutila. Umeen autoestimuaz ari ziren hizketan. Disimuluan egon nintzaien aditzen. Badakit gaizki dagoela, baina ezin izan nion eutsi tentazioari, dena baizekiten. Umearen autoestimua bultzatu behar omen da gauza guztiek gainetik. Horretarako: a) gogor defenditu behar dute erasoen kontra eta, ahal bada, eraso gogorragoarekin erantzun, b) umeari esan behar zaio bera dela onena, guapoena eta listoena, gezurra bada ere, c) ahal dela, bere akats eta utzikeriagatik ez zaio kargurik hartu behar. Autoestimua hori bada, ez dut ezer jakin nahi bertute klase horrekin. Inor hezitzeko baino mustroak sortzeko hobea iruditzen zait lezio hori; aholku ederra mundua, lehenaz gainera, berekoiez eta narzisoz betetzeko! Hain zuzen ere, guraso horiek proposatzen dutenaren kontrakoa egin behar da autoestimua indartzeko: a) erasogileari zergatik egin duen galdetu eta jakinarazi hitz eginda ulertzen dutela elkar pertsonek, b) bakoitzari egokitu zaizkion kartekin ongi jokatzea dela kuestioa, c) saiatzea eta esfortzua egitea beharrezkoak direla, satisfetxo sentitzeko. Nire iritziz, bada beste gauza bat ere oso inportantea: gehiago dena miresten irakatsi behar zaio umeari; miresten eta harengandik ikasten, konplexurik sentitu gabe, jakina. Inoiz ez esan «hori zein da, bada, gu baino gehiago?». Horrelakoak bere burua salatzen du.