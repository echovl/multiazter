Docutec Vasco Navarro trenbidea Gipuzkoa, Araba eta Nafarroa lotzen zituen trenbidearen historia laburra egiten du artikulu honek. Bergaratik, Gasteiz barrena Lizarraraino joaten zen. JUANMA COSTOYA / Trenbide proiektu haren sustapena Herrán anaiengandik sortu zen Gasteizen. XIX. mendearen azken hamarraldiak ziren eta, prestaturiko zirriborroaren arabera, Bilbo eta Arabako hiriburua lotuko zituen bidea Durangotik igaroko zen. Proiektua, baina, asmo handiagokoa zen eta etorkizunean «hego Euskal Herriko lau hiriburuak» lotzea zuen itxaropen. Ideia laster islatu zen paperean, baina obra gauzatzeko finantzaketa aurkitzea gainditu beharreko zailtasun handia izan zen. Kapitalista ingeles batzuek ahalbidetu zuten Herrándarren ametsa eta, horrela, 1886an The Anglo Vasco Navarro Railway Limited sozietatea eratu zen Ingalaterran. Arabako hiriburutik Gipuzkoarantz hasiko ziren obrak egiten hurrengo urtean. Lehenbizi, 1889an Gasteiz eta Gatzaga lotu zituen tartea eraiki zuten. Handik urte gutxira, krisi ekonomiko larria piztu zen. Lehen obretarako aukera eman zuen kapital ingelesa eginiko makina bat zorri aurre egiteko ezgai zela zirudien. Estatuak esku hartzea erabaki eta trenbidea nazionalizatu zuen. Handik aurrera konpainiaren izena laburragoa izango zen, Anglo adjektiboa kendu eta hainbat belaunalditakoek ezagutuko zuten Vasco Navarro utzi baitzioten. Eta ibilbidea, berriz, handitu egingo zen geroago Gasteiz eta Mekolalde lotzean. Eskoriatza, Arrasate eta Bergararekin egina zuen lehendik. 1919. urtean bukatu ziren obrak Gipuzkoako herri horretan. Lau urte igaro eta gero, Oñatiranzko adarra burutu zen. Vasco Navarro trenbideak, bada, bere ibilbidearen lehen partea gauzatua zuen. 1927a izan zen bigarren partea osatzen ikusi zuen urtea. Gasteiz eta Lizarra lotu ziren azkenik eta, horrela, Herrán anaiek aspaldian izandako ametsa hezurmamitutzat jo zuten. Obraren epilogoa ez zen zenbait hamarkada igaro arte iritsiko. 1951n, monje beneditarrek eskatuta, Arabako Estibalizko santutegirako adar bat eraiki zen hurbileko Aberasturiko geralekutik hasita. Trenbidearen alderdi teknikoen eta diseinuaren ardura Ramón Aginaga ingeniariak hartu zuen.Alejandro Mendizabal kidea izan zen zereginean haren ondorengoa. Vasco Navarrori izengoitiak jarri zitzaizkion hasieratik, «trenico» (trentxoa) errepikatuenetakoa. Izen hori trenbidearen estuaz ari zen. Izan ere, metro bat zabal zen. Eta horixe izan zen, azken buruan, desagertzeko emaniko argudioetako bat, Renfek kudeatzen zituen gainerako 1,67 metrokoetara homologatu ezin baitzen. Ibilbidean % 2ko malda zuen gehienez ere, eta kurben erradiorik txikiena 110 metrokoa. 37 ziren ibilbideko geltoki guztiak, geraleku asko, zamaketarako biltegi eta azpiestazio elektrikoez gain. Halaber, asko izan ziren ingeniaritza obrak. «Trentxoa» 21 tunel eta 35 zubiren zehar igarotzen zen. Obra horietako batzuk aitzindari izan ziren garai hartan. Laminoriako tunela, Arabako mendialdean, bi kilometro pasatxokoa izanik, orduko luzeena izan zen. Bestalde, Arquijasko zubiak, Nafarroan, harridura handia eragin zuen bere tamaina eta gainditzen zuen malda zirela eta. Hasieran tren-makinak Ingalaterran fabrikaturiko lurrun-makinak ziren eta 30eko urteetan elektrifikatu zuten Vasco Navarro trenbidea. Gasteiz eta Lizarra lotzen zituen tartea garaiko teknologiarik aurreratuenaz hornitu zuten lehenengo unetik. Orratzak eta pasaguneetako barrerak Alemaniatik ekarri zituzten espresuki. Tren-makinek laurogeita hamar kilometro orduko abiadura hartzen zuten. Bide estuko trenaren urte loriatsuak ziren haiek, Gasteizko geltokiko salmenta zortzi mila txartel baino gehiagokoa zenean. Ezer gutxik irauten du oraindik bere garaian hiru lurralde historikoak lotzeko aukera eman zuen ahalegin ikaragarri hartatik. Geltokiei eta azpiegiturari eragin dien patua bitxia izan da. Eraikin batzuk, eraitsita, oroitzapenean baizik ez daude bizirik, edo denborak horiztatutako argazkiren batean. Talde horretakoak dira Bergarako geltokia eta Arrasatetik hurbileko San Prudenciokoa, Oñatiranzko adarraren abiapuntua. Deba Garaiko alde horrexek izan du ibilbidean eraldaketarik handiena. Populazio dentsitate handiak, saihesbide berriek eta lursailak bete dituzten fabrikek eta tailerrek ezin aurkituzko egin dute Vasco Navarroren ibilbide zaharra. Berdin jokatu zuen patuak Gasteizko geltokiarekin, Herrán anaien kalean hain zuzen ere. Orube horretan, gaur egun, institutu bateko patioa dago eta bertako ikasleak baloiaren atzetik joaten dira, egun haietan hantxe bertan izaten zen zalaparta biziaren berririk jakin gabe. Geltokia izan zenaren inguruetan zenbait izenetan geratzen da jarduera haren aztarnaren bat. Jende gutxik azaltzen ahal du zergatik kale bat Anglo deitzen den edo taberna bat, are arraroagoa, Ferrocarril. Olarizun zen zamaketa eta konponketarako geltokiaren arrastorik ez dago, aurrian den eraikin bat izan ezik, Vasco Navarroren Lagunen Elkarteak galtzen utzi nahi ez duena. Kanpezuko itzelezko geltokia eta herriko geraleku gehienak aurri egoera berean daude. Oro har ingeles estilokoa eta proportzioetan liraina, geltoki eta geralekuen arkitekturak eraikin horiek erakargarri atsegin bihurtu ditu pertsona batzuentzat. Hortaz, etxetzar horietako batzuk, egoki berrituta, eskuratu zituztenen bizileku bihurtu dira. Esaterako, Erretana, Urbina eta Aberasturiko geralekuak eta Antoñanako geltokia, Arabako beste eraikin batzuk bezala. Nafarroako aldean, Zubielki eta Acedoko geralekuak bihurtu dira etxebizitza. Beste batzuk interes sozialeko egoitzak dira, hainbat erakundek eta kolektibo publiko eta pribatuk haietaz jabetu ondoren. Hala nola Otazu —geltokia gazteentzako aterpetxe bilakaturik—, Andolluko geltokia —barnean abegi zentro bat hartu duena— eta Landa eta Maeztukoa —Mendikoi nekazaritzaren sustapenerako institutuaren egoitza hartu duena—. Nafarroako Antzingo geltokia Udalaren egoitza da, Gipuzkoako Oñatikoa, egun, postetxea, eta Eskoriatzakoa, udal biltegi bat.