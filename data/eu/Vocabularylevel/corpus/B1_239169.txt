Docutec Afari nudistak New Yorken Nudista talde batek hilean behin jantzirik gabeko afariak antolatzen ditu New Yorkeko jatetxeren batean. Nudismoa, normala den bezala, udarekin lotzen dugu, baina bere burua biluzik nahiago dutenek neguan ere topatzen dute horretarako aukera. New Yorken talde bat jatetxeetan nudismoa egiten hasi da, bazkaltzen edo afaltzen duen bitartean. Hilean behin antolatzen ditu jatetxeetan otordu nudistak New Yorkeko talde honek. Izan ere, luze egiten zaie uda iritsi arte itxarotea nudismoa egiteko, eta hori konpontzeko arroparik gabeko bazkari eta afariak antolatzen dituzte. Tabernako barran hartzen dute aperitiboa, eta, ondoren, mahaira pasatzen dira, bakoitza bere toailarekin. Hori bai, kalekoentzat ikuskizun ez bihurtze arren, lokaleko pertsianak eta ateak itxi egiten dituzte. Abantaila asko omen dituzte honelako otorduek: ez dago arropa zikintzeko arriskurik eta, parte hartzaileen esanetan, biluzik egonda komunikazio hobea dago jendearen artean, ez baita inor arroparen atzean ezkutatzen. Guztiek azpimarratzen dute, biluzik egoteak sexua gogora dakarren arren, otordu hauetan ez dagoela horrelako ezer, eroso egoteko modu bat besterik ez dela. Arauak ere badituzte, esaterako ez dute zopa berorik jaten, gainera eroriz gero erre daitezkeelako.