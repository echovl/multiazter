Docutec Matxismoa oso bizirik dago Donostiarra, 45 urte. Ekainaz geroztik Arartekoa da Iñigo Lamarka. Zuzenbidean lizentziatua, legelari lanetan aritu zen Gipuzkoako Batzar Nagusietan, eta azken urteotan Gehitu Euskal Herriko Gay eta Lesbianen Elkarteko lehendakaria izan da. Iñigo Lamarka: "Matxismoa oso bizirik dago" Donostiarra, 45 urte. Ekainaz geroztik Arartekoa da Iñigo Lamarka: EAEko herritarrek bertako Administrazioen jardueragatik aurkezten dituzten kexak jaso eta bideratzen ditu. Ararteko karguaz jabetu aurretik gay mugimenduan buru-belarri ibili izan da Lamarka. Zuzenbidean lizentziatua, legelari lanetan aritu zen Gipuzkoako Batzar Nagusietan, eta azken urteotan Gehitu Euskal Herriko Gay eta Lesbianen Elkarteko lehendakaria izan da. Gay nauzu liburuan (Alberdania) eman zuen bere homosexualitatearen testigantza.   Zein da EAEko herritarren kexarik ohikoena? Ez dago nabarmen gailentzen den kexarik. Kexa asko sortzen dituzte trafikoak, udal eta foru zergek, hezkuntzak, elbarrituek, kartzeletako egoerak eta hirigintzak. Ingurumenari buruzko gaiek orain arte ez dute hainbeste kexa eragin, baina nabarmen igotzen ari dira. Eta zein da eskubide kontuetan babes gutxien duen giza taldea? Egia esan, eskubideak erabat bermatuta dituzten hiritarrak gutxiengoa dira. Gure gizartean hiritar gehienak ahulezia egoeran daude; esate baterako, emakumeak, adin nagusiko pertsonak (batez ere mendekotasunen bat dutenak), etorkinak, elbarrituak, gay, lesbiana eta transexualak, presoak,... Presoena oso talde sentibera da, espetxeetan pertsona askoren eskubideak urratzen direlako. Kartzela tresna egokia al da inoren jokaera zuzentzeko? Ikerketa ugari daude erakusten dutenak kartzelak, dauden horretan, ez dutela betetzen eduki beharko luketen helburu nagusia, alegia, espetxeratutako gizon-emakumeen bergizarteratzea. Ikerketek diotenez, espetxeetako egoera penagarria da eta kartzelak askotan delitu eskola bihurtzen dira. Batzuentzat kartzela zigorra da edo, are gehiago, mendekua. Heriotza-zigorra, adibidez, filosofia horren adierazgarria da. Ni ez nator bat filosofia horrekin. Nire ustez, espetxeen helburua bergizarteratzea da. Gure ordenamendu juridikoan ere jasota dago helburu hori, nahiz eta praktikan ez bete. Helburua betetzeko goitik behera aldatu beharko litzateke espetxeetako errealitatea. Zure ustez, zein da gure herrian ematen den eskubide urraketa larriena? Hiritar multzo bat aipatzekotan, ETAren biktimak aipatu beharko genituzke. Hiritar asko direlako mehatxupean bizi direnak eta urratzen diren eskubideak oso larriak direlako; hasteko, bizitza-eskubidea, gero askatasuna, eta osotasun moral eta psikikoa ere bai. Eskubide batzuk beste batzuk baino funtsezkoagoak dira. ETAk urratzen dituenak oso oinarrizkoak dira eta, horregatik, urraketa larriena horixe dela esango nuke. Azkenaldian, ordea, ETAk baino biktima gehiago eragin ditu emakumeen aurkako indarkeriak. Zergatik ez dute horrenbeste kezka sortzen emakumeen hilketek? Arrazoi asko daude, seguruenik inportanteena ETAren biolentziak dimentsio politikoa duela, eta horrek oihartzun handiagoa ematen diola. Edonola ere, Arartekoak garbi dauka pertsona guztiek garrantzia berbera dutela. Nire lana guztion giza eskubideak defendatzea da, salbuespenik eta bereizketarik gabe. Zoritxarrez, emakumeak mehatxupean bizi dira, ETAren biktimak bezala. Askotan biolentzia domestikoa deitzen zaio, baina nire iritziz ez da etxe barruko edo bikote barruko kontua. Sexu-indarkeria arazo soziala da, ia edozein emakume izan daitekeelako matxista-terrorista baten biktima une jakin batean. Behatokiak hizkuntza eskubideak ez direla errespetatzen salatzen du urtero. Galdutzat jo behar dugu bataila hori? Ez, inola ere ez. EAEn euskara hizkuntza ofiziala da, gaztelaniarekin batera, eta hiritarrek eskubidea dute Administrazio Publikoekiko harremanetan euskara erabiltzeko. Egia da eskubide hori ez dela behar bezala bermatzen. Administrazio Publikoak ahalegin handia egin du azken urteotan, baina oraindik asko dago egiteko. Administrazioko gune batzuk nahikoa atzeratuta daude euskararen normalizazio prozesuan. Justizia, Ertzaintza eta Osakidetza daude atzeratuenak. Nik lehentasuna eman nahi diot euskal hiztunen eskubideen babesari; horregatik, sail horien euskalduntzea arintzea da nire helburuetako bat. Baina bada beste alor bat, saihestu behar ez duguna: hiritarren arteko harremanak. Euskararen erabilera herritarren artean eskas samarra da, jende asko dagoelako euskara ez dakiena eta dakiten askok errazago egiten dutelako gaztelaniaz. Helburua benetako elebitasuna litzateke, hiritar guztiek ezagutza maila bera izatea euskaraz eta gaztelaniaz. Hartara denok izango genuke aukeratzeko eskubidea. Nola liteke bere burua demokratikotzat duen herri batean oraindik tortura existitzea? Tortura eta demokrazia bateraezinak dira. Bere burua demokratikotzat duen Estatu batek baliabide guztiak jarri beharko lituzke torturarik gerta ez dadin, eskubide urraketa bereziki larria delako. Tortura egon badago, eta ez dut nik esan; Nazio Batuen ordezkariak eta Amnesty International-ek esaten dute. Arazoa da oso zaila dela torturak epaitegietan frogatzea eta, ondorioz, zigortzea. Nire ustez, tortura eragozteko prebentzioa da eraginkorrena: galdeketak bideo-kameraz grabatu, atxilotuaren defentsa hobetu, lehen momentutik egon dadila medikuren bat,... Onena litzateke inkomunikazioa desagertzea, tortura gehienak inkomunikazio garaian gertatzen direlako. Zer erakusten dute Alardearen inguruko istiluek? Matxismoa oraindik oso bizirik dagoela euskal gizartean eta beren burua oso aurreratutzat duten herrialdeetan. Gainera, ez dut uste Irunen edo Hondarribian emakumeen partehartzearen aurka daudenak salbuespenak direnik. Nahiz eta azalean denak emakumeen eskubideen alde agertu, sakonean, barru-barruko jokabideetan matxismoak eta sexismoak uste baino indar handiagoa dute. Ahal bezain laster ezkonduko zarela iragarri duzu. Homosexuala ez bazina, ezkonduko zinateke? Ez dakit. Homosexuala izango ez banintz edo, hobeto esanda, homofobia existituko ez balitz, nire bizitza desberdina litzateke. Txiki-txikitatik baztertuta sentitu nintzen homofobiarengatik; horren aurrean balioetsi izan dut neure duintasuna, eta horrek bide jakin batetik eraman nau, aktibismoaren bidetik hain zuzen ere. Ezkontzearena ere bide horren barruan dago. Nire bikotekidea ere gay aktibista da, eta guretzat inportantea da homosexualitatea agerira ekartzea, normalizatze aldera. Horregatik, bioi oso modu naturalean atera zaigu ezkontzearena. Zein da Euskal Herriko hiririk erakargarriena gay batentzat? Bilbo. Oso Bilbo zalea naiz gaztetatik, eta ez gay naizelako bakarrik.   KOLKOTIK Zerk alaitzen dizu eguna? Irribarre batek. Zerk ateratzen zaitu zure onetik? Hipokresiak. Zerk lotsarazten zaitu? Pertsona bati gustukoa dudala adierazteak. Zerk beldurtzen zaitu? Minak. Zertaz zaude harro? Ditudan lagunez. Zer eskatzen diozu maitaleari? Zintzoa izatea bere buruarekin eta nirekin. Zer pertsonaia publiko miresten duzu? Nelson Mandela. Nor gonbidatuko zenuke afaltzera? Bruce Springsteen, kantari bezala izugarri gustatzen zaidalako eta Bushen aurka egiten ari den kanpainarengatik. Nora eramango zenuke? Nire etxera. Eta afaldu ondoren, zer? Elkarrekin goxo-goxo egon. Idazle bat: Koldo Mitxelena. Musikari bat: Beethoven. Aktore bat: Javier Bardem. Hiri bat: Bartzelona  