Docutec Rosa Miren Pagola: "Beste hizkuntzetarako erreferentzia izango gara" 2/2 FONATARIn euskararen hotsen inguruko informazio guztia aurkituko duzu: informazio orokorra, hotsen deskribapen zehatzak, bibliografia zabala, ahozko corpusen bildumarik handiena, azken berriak... eta beste gauza asko! Goizalde Landabaso: Zer da sortu berri duzuen FONATARI? Rosa Miren Pagola: Izenak berak esaten duenez, euskarari buruzko ataria da. Batik bat fonetika izango du ardatz, eta azterketa eta adibide ezberdinak eramango ditu. Entzun, ikusi eta irakurri ahal izango da, beraz, oso-osoa. G.L.: Adituentzat dirudi... R.M.P.: Adituentzat ere bada. Esan nahi dut, hauek aurkituko dute alde zientifikoa, alde esperimentala. Hala ere, aditua ez denak ere izango du interesgarri gerta dakiokeenik. G.L.: Bakarra omen da. R.M.P.: Bai halaxe da. Asko ibili gara eta ez dugu horrelakorik ikusi. Ez euskaraz, ezta beste hizkuntzetan ere. Guk hasi-hasieratik bagenekien zer nahi genuen, eta denbora asko eman dugun arren, azkenean sortu dugu. Ez dugu beste hizkuntzen erreferentziarik izan, baina itsumustuan ere ez gara joan. Gainera, nik uste dut beste hizkuntzetarako erreferentzia izango garela. G.L.: Deustuko unibertsitatean duzuen hizkuntza laborategian egindako lana da oinarri legez erabilitakoa. Zer egiten da hizkuntza laborategia batean? R.M.P.: Bai, badira 25 urte inguru laborategiarekin hasi ginela, eta bertan izandako esperientzia oso aberasgarria izan da ataria sortzeko unean. Laborategian lan ezberdinak egiten ditugu. Baina, euskarara mugatuta, normalean euskararen sistema fonikoan egin dugu lan. Fonetikak arlo bi ditu; batetik, artikulatua deitzen dena. Ahoskeran sartzen diren elementuak (ezpainak, mingaina) zelan kokatzen ditugun eta esaten digu: ez baita gauza berbera 'a' hizkia edo 'o'hizkia esan (ahoa era ezberdinean ipintzen da). Eta bestetik, akustikoa: zelan egiten dugun berba, zelan ahoskatzen dugun, hotsak nolako traza hartzen duen, iraupena, maiztasuna, hots batetik besterako aldaerak... Hori dena aztertzen da laborategian. Fonatarin, momentuz, bigarren zati hori dago, alde akustikoa. Pentsatzen dugu, baina, denborarekin beste arloa ere sartuko dugula. Oso interesgarria izan litekeelako, ahoskatzeko arazoak dituztenentzat, edota hizkuntza bera hobeto ezagutu nahi duenarentzat. G.L.: Atariak arlo ezberdinak ditu. R.M.P.: Bai, jakina. Euskararen berri ematen saiatu gara. Baliteke bisitarien artean asko Euskal Herritik kanpokoak izatea, eta euskara zer ote den ez ezagutzea. Berari ere azalduko diogu zer den euskara, nondik datorren, zein hizkuntzarekin lotu izan den, zein euskalki dagoen, non berba egiten diren, zein den gaur egungo egoera... Eta honez gain, sartzen den euskaldunak ezagutu ahal izango du beste euskalkirik (dagoeneko ezagutzen ez badu), eta berak erabilitako hizkeratik at badela, izan, beste aldakirik, beste euskalkirik. Hori interesgarria izan litekeela pentsatzen dugu. G.L.: Beraz, euskalki guztiak sartu dituzue... R.M.P.: Bai, bai. Euskalki, azpi-euskalki eta aldaki ezberdinak agertzen dira. Baina, oraindik gauza asko dago egiteko. Momentuz hezurdura nagusia sortu dugu, egitura oinarrizkoena, eta hortik gora betetzen eta osotzen joango gara. G.L.: Galtzear edo galduta dauden euskalki ezberdinak ere entzun ahal izango dira bertan? R.M.P.: Apurka-apurka goaz. Ez da lan erreza. Oso astiro sartzen ari gara, eta esan dizudan legez, oraindik ere asko gelditzen da sartzeko. Esaterako, Arabako euskalkia ere hortxe dago, gaur egun gelditzen dena bizkaierarekin lotu behar duguna. Hori ez dago berreskuratzerik. Galduak direnen kasuan, batzuetan oso zaila da. Zergatik? Ba ahozko lekukotasunik ez delako, eta horiek betiko galduta daude. Erronkarieraz, adibidez, zenbait gauza grabatuta dago, eta hori sartuko dugu. Edo Pirinio aldeko Aezkoa eta Zaraitzu bailaretako ezaugarri batzuk ere badira, eta horiek ere emeki-emeki sartuko ditugu. Baina, hegoaldeko goi-nafarreraren kasuan, hau da, Iruñetik beherantz doana, hori dena galduta dagoela esan genezake. XIX.mende amaieran Garesen euskaraz mintzatzen ziren. Baina, ez da ahozko ezer gorde, eta hortaz, galdutzat har dezakegu. Dena den, nik uste dut dauden artxibategiak, eta orohar, dagoen guztia eskuratu eta bai sartuko dugula. Baina, patxadaz egin behar dugu, alferreko lana izan ez dadin. Hau dena sartzeko denbora behar da, eta denbora batzuetan astunegia egiten bazaigu ere, beharrezkoa dugu gauzak ondo egingo baditugu. G.L.: Diasporako euskararekin ere zerbait egingo duzue? R.M.P.: Bai. Egia da diasporan kasu oso bitxiak gertatzen direla. Esaterako, Idahon edo Boiseko euskaldunekin gertatzen dena. Gurasoak edo aitite-amamak euskaldunak izan, eta eurak etxean ikasitakoak dira. Zenbaitetan ama-hizkuntza biak dituzte, euskara eta inglesa; edo euskara eta beste hizkuntza bat. Eta oso berezia da aldaera hau. Pentsatzen dugu, gainera, euskararentzat ere aberasgarria izan litekeela eman diezaiokeen ekarpena. Honekin ez dut esan nahi euskalki edo azpi-euskalki batek eman diezaiokeena baino gehiago dela, baina berbetan edo esamoldeetan izugarrizko bitxikeriak dira jaso daitezkeenak. Eta badaude munduan zehar barreiatuta dauden Euskal Etxeak. Horietan ere euskara irakasten da, eta hizkera berezia da izaten dutena. Zergatik? Bada, beste hizkuntza baten interferentzia argia ematen delako, eta emaitza benetan harrigarria izan daiteke. Ez dut esan nahi, berriz diot, arjentinar euskaldunek euskarari emango diotena bertakoek eman diezaioketena bezain aberasgarria denik. Izan ere, jatorrizko erroak bertan baitaude. Esan nahi dudana da, euskararen aldaera horiek ere aintzat hartu beharko genituzkeela. Azken batean, etengabeko aldaketak eta aldaerak ematen duen hizkuntza, bizia da. Bizirik egoteak aldaketak dakartza, hizkuntzak bizirik dauden neurrian aldaketak izango dituzte. Ez da latinaren modukoa: gaur egun eta duela 20 urte ikasten zen latina berdina da. Hizkuntza hila da, eta ez du ezelango aldaketarik izan azken urte luzeetan. Baina, hizkuntza bat bizirik bada, etengabe eta esparru orotan ematen dituen aldaketagatik, edo nahiago baduzu, bilakaeragatik da. G.L.: Entzun dudanez, eremu urriko beste hizkuntzei ere leku egin nahi diezue. R.M.P.: Bai.'Ataria' esan genionean, hain zuzen ere, horregatik eman genion izen hori. Batetik, informazioa eta zerbitzua eman nahi genituelako, eta bestetik, eremu urriko beste hizkuntzek ere lekua izan zezaketelako. Europa mailan, bederen, egin nahiko genuke. Guk dagoeneko tresna abiarazi dugu, eta eskaintzeko asmoa badugu. Esan nahi dudana da, nahi duenak Fonatarin izango duela urratzeko moduko biderik. Honek, ordea, lan handia eskatuko du. Batetik, lan teknikoa da, eta unibertsitateetara jo beharko genuke. Eta unibertsitate horietan hizkuntza laborategia ez bada, antzerako zerbait izan beharko lukete. Horrek dirua esan nahi du, eta gutxieneko azpiegitura. Baina, eremu urriko hizkuntza duten unibertsitate eta herri guztiek ez dute horrelakorik. Eta guk ere dirua beharko genuke horri guztiari bide egiteko. Egia esan dirua egon, badago. Baina, bilatu egin behar da... Ikusten duzunez, lana ez da erreza izango. Hala ere, etorkizunean, denborarekin, nahiko genuke horrelako zerbait sortu. Transcription:[+] Transcription:[-] Fonatari-transkripzioa R.M.P.- Bai, Fonatarin atal desberdinak daude. Hori da... beno, atal batean ba daukagu, "Euskararen hotsak" deitzen den atalean, hor bai, hor agertzen da zein diren euskarak dituen hotsak eta hots bakoitzaren deskribapena ere agertzen da, zelakoa den esaten da, zela ahoskatzen den, hots bakoitzaren ezaugarriak zein diren, eta gero, noski, adibideak ere agertzen dira, ezta, baina hor ia beste gauza asko ere baditu. Galdera.- Esate baterako agertzen da "Euskararen historia". R.M.P.- Bai, beno, pentsatu genuen euskarazko atari batean, nahiz eta fonetika soilaren ataria izan, interesgarria zela joaten zenak ez bazekien ezer euskarari buruz, informazio bat ematea, informazio beharbada orokorra, ez oso sakona baina bai euskara zein hizkuntza mota den, zela dagoen eta zein den bere egoera, eta hori guztia zerbait, informazio bat ematea, demagun bat sartzen dela, ez dakit, ingeles bat eta esaten duela "hombre, euskara" eta ez bakarrik gelditzea arlo fonikoan nola ahoskatzen diren hotsak eta entzutea eta abar, baita ere euskarari buruz ezaugarri nagusi batzuk ematea, eta orduan hor "Euskara" deitzen den atal horretan agertzen dira bai zuk aipatu duzun atal hori, historia, zein den izan duen bilakabidea ezagutzen dugun neurrian, zelako eremua hartzen zuen, nola joan izan den aldatzen, estutzen baita ere lurraldean eta abar, baita ere zein den euskararen egoera une honetan, alde batetik gizarte mailan dagoen, baita ere egoera juridikoa, ez baita berdina lurralde guztietan, ezta? Eta horren informazioa ere ematen dugu. Gero euskararen berezitasun bat eta gero hotsen testuak eta sartzen ditugunean kontutan hartzen duguna delako bereizgarria da hain zuzen ere euskarak dituen euskalkiak, ezta, zein sailkapen dauden, zein euskalki diren eta nolakoak diren, non egiten diren eta horri buruz ere ematen dugu zatiketa dialektala nolakoa den. Gero baita ere euskara zein hizkuntzekin lotzen den edo zelako loturak egon daitezkeen edo zer jatorria izan duen. Orduan hor ere hitz egiten dugu genetikaren aldetik eduki dezakeen, ez dauzka edo ez dira ezagutzen, baina bai egon diren horren inguruan teoriak aipatzen ditugu, genetikaren aldetik, baita ere tipologikoak, ezta? Eta gero baita ere atal orokor horretan, euskarako horretan, baita ere ezaugarri nagusiak maila fonikoan ematen ditugu, ezta, zein diren bokalak eta zein diren kontsonanteak, baina deskribapen orokor bat. Galdera.- Hor garrantzitsua da baita ere barrura begira euskaldunak jakin dezala badaudela berea ez den beste euskara batzuk, ez? R.M.P.- Beste euskalki batzuek, ezta? Bai, oso garrantzitsua da, bai, eta alderdi horretatik uste dut hori, pentsatzen dut mundu guztiak hori gutxi gorabehera badakiela, ezta, bizkaitarrak badaki Gipuzkoara pasatzen baldin bada edo Gipuzkoako lurralde batzuetan era desberdinez egiten dela, eta nik uste dut gaur egunean ezagutza hori jada aski, eskerrak, ezta, baina aski zabaldua dagoela, baina hala eta guztiz ere, nik uste dut oraindik zuberera entzuteko aukera handirik ere igual oraindik ez dagoela, behintzat hizkuntz mintzatuan, beharbada pastoral bat etortzen baldin bada hona, errepresentatzera ekartzen badute, hor beharbada egongo da aukera entzuteko baina bestela ez dago ere hainbeste harremanik. Eta gero, zuberera bezala, behenafarrera edo baita ere galtzear edo galdu egin diren euskalki batzuk ere. Orduan, horiek denak dira aberatsak eta aberastu egiten dute hizkuntza bera eta ez diote kentzen euskara batuari ezer, alderantziz baizik, ezta, agertzen du gainera historikoa izan den barietate bat eta egon den aldaketa lurraldeen arabera egon diren aldaketa batzuk ezagutzera ematea ere nik uste dut oso beharrezko dela eta ondo dagoela.