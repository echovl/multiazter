Docutec Frankismoa Espainiar historiaren diktadura luzeenak ez zuen garai homogeneo bat osatu, barne eta kanpo egoerak aldatzen ziren heinean aldaketa politiko, ekonomiko eta sozialak jasan baitzituen. Erreferente irmo bakarra diktadorea bera izan zen. Ezaugarriak Gerra Zibileko porrot errepublikarrak matxinaturiko militarren buruzagiak, Francisco Franco jeneralak, protagonizatu zuen diktadura luze bat ekarri zuen (1939-1975). Bere erregimen pertsonal eta autoritarioak gizartearen arlo garrantzitsuen bermea izan zuen: Armada: elementu progresistetaz garbitua gerran zehar, kontrol sozialaren eta zapalketaren instrumentu bilakatu zen. Eliza katolikoa: matxinada irmoki bermatu zuen eta laguntza moral eta ideologikoa eman zion. Ordainetan eragin soziala berreskuratu eta ordain ekonomikoak jaso zituen. Monarkikoak: karlistek eta Alfontso XIII.aren partaideek sutsuki lagundu zituzten matxinatuak. Baina Francok erregimen monarkikoa berrezartzeari eman zion ezetzak, bi talde hauek beraien kokapenak diktadorearengandik urrun zitzaten eragin zuen. Falangea: talde faxistak gizonak eta berme ideologikoa jarri zituen altxamenduaren alde. Bere buruek kargu garrantzitsuak izan zituzten espainiar Administrazioan 1945erarte, Bigarren Mundu-gerran Ardatzaren porrotaren ostean, Francok bere erregimenaren kutsu faxista desagerrarazten saiatu zen arte. Erregimen frankista, edo Mugimendu Nazionalak, ezaugarri argi batzuk agertzen zituen: Franco jeneralaren figuran haragituriko gobernu autoritarioa. Alderdi bakarra, Espainiar Falangea, karlismoa eta erakunde eskuindarren arteko batasunak Espainiar Falange Tradizionalista eta Nazional Ofentsiba Junta Sindikalistan bildu ziren (FET eta JONS-etakoak). Edozein oposizioren gaineko eskala handiko zapalketa. Sindikatu bertikala, hau da, hierarkizatua eta bakarra, Estatuak kontrolatutakoa. Ekonomi autarkia eta nazioarteko isolamendua. Garapen politikoa Erregimen frankistak barne aldaketa ugari jasan zituen nazioarteko egoera aldatzen zihoan neurrian: 1939-1953: Gerraostea: isolatze garaia, eskasia ekonomikoak, goseak, pobreziak eta garaituen gaineko zapalketak ezaugarritua. 1953-1959: Kanpoaldera irikiera: ituna Estatu Batuekin eta Egoitza Santuarekin Konkordatua. 1959-1973: Garapen ekonomikoa eta irekiera politikoaren lehen aztarnak. 1973-1975: Bere fundatzailearekin batera desagertuko zen erregimenaren gainbehera.  Aldaketa ekonomiko eta sozialak Arlo ekonomikoan diktadura frankistak funtsezko bi garai zeharkatu zituen: Autarkia: ekoizpenean laguntzarik behar ez izatea lortzeko saioaren hutsegitea, emaitza nazioaren pobrezia orokorra izan zelarik. Garapen ekonomikoa: 1960ko hamarkadaz geroztik laguntza estatubatuarrak Espainia ehun industrial batez hornitzea baimendu zuen, aldakorra zen arren biztanleriaren bizi maila igoarazi zuen. Turismoa izan zen beste aberastasun nazional iturri bat. Arlo sozialean atzeraturik zegoen nekazal gizarte batetatik erdi mailako gizarte hiritar eta industrial batetara pasatu zen. Prozesu honek ekonomiaren bi oinarrizko etapekin bat egin zuen. Erregimenaren kontrako protestak, bortizki zapalduak, ugaritu egin ziren hirurogeiko hamarkadan eta diktaduraren azken urteetan zehar biderkatu egin ziren.   Frankismoa Euskadin 1936. urtean Jose Antonio Agirre Lekubek lehen Eusko Jaurlaritza osatu eta historiako lehenengo lehendakaria izan zen. Urte berean, hiru urte iraun zuen Espainiako Guda Zibila hasi zen.1937ko apirilaren 26an Alemaniako Condor legioak, indar nazionalen buru zen Francisco Franco jeneralaren aginduz, Gernika bonbardatu zuen. Ez zen eraso estrategiko bat izan, euskal askatasunaren sinboloa zen Gernikako arbola kolpatu nahi izan zuen, eta baita biztanleria zibila ere, egiteko astelehena aukeratu baitzuten, azoka eguna. 1939an, Agirre lehendakariak Euskal Estatu Independientea deklaratu zuen. Handik egun gutxitara frankisten garaipen militarra gertatu zen eta Euskal Estatuaren amaiera ekarri zuen. Borrokaldian 50.000 hildako eta 200.000 exiliatu izan ziren. Berrogei urte iraungo zuen diktadura aldi gogorra izan zen Euskal Herriarentzat, batez ere "probintzia traidore"tzat hartu zituzten Bizkaia eta Gipuzkoarentzat. Euskaldunen askatasun politiko eta sozialak zapaltzeaz gain, euskara, ikastolak eta euskal kultura kutsua zuen edozein egitasmoren kontrako neurri zorrotzak hartu ziren. Euskaraz hitz egiten zuenarentzat zigor gogorrak zeuden, gaztelaniaz azkarrago ikas zezaten. "España; una, grande y libre" goiburuarekin, Euskal Herriak ez ezik beste nazionalitate batzuek, Katalunia eta Galiziak, esate baterako, errepresio politika gogorra jasan behar izan zuten. Itotze honek euskal gizartearengan sentimendu abertzale eta independentista indartzea ekarri zuen. 1959an, ETA (Euskadi Ta Askatasuna) sortu zen, frankismoaren aurka borrokatzeko jaio zen erakunde armatua. Demokrazia iritsi zenean indarkeria erabiliz jarraitu zuten beraien helburu politikoak lortzeko, bide demokratikoei uko eginez. Data garrantzitsuak 1936  Altxamendu militarra. Franco, Estatu buru matxinatuek aukeratua. 1939  Gerra Zibilaren amaiera. Francok Espainia osoaren gain agintzen du. 1945  Bigarren Mundu-gerraren amaiera. Franco tesi faxistetatik urruntzen da. Espainiarren Forua. 1947  Ondorengotza Legea. 1953  Lehen ituna Estatu Batuekin. 1955  Espainiaren onarpena Nazio Batuetan. 1956  Mugimenduaren Oinarrizko Printzipioen Legea. 1965  Lehen ikasle protestak. 1966  Prentsa legea. 1967  Estatuaren Lege Organikoa. 1968  ETA lehen aldiz aritzen da. 1969  Francok Borboiko Juan Carlos Printzea izendatzen du ondorengo bezala. 1973  ETAk Gobernu burua zen Carrero Blanco almirantea erailtzen du. 1975  Francoren heriotza.