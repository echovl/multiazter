Docutec Bilboko Arte Eder museoan: Juan de Echevarriaren pinturak Bilboko Arte Eder museoak urtero XX. mendearen hasierako euskal artista handi baten erakusketa antologikoa prestatzen du. Iaz Angel Larroquerena izan zen eta aurten Juan de Echevarriaren pintura dugu ikusgai, ekainaren 27ra arte. 1898tik 1927ra burgesia aurrerakoia eta ilustratua sortu zen Nerbioi ibaiaren eskuin aldean, Ramon de la Sota enpresaria izan zelarik eredurik nagusiena. Berak sustatu eta finantzatu zituen Bilboko arte-guneak, aldizkariak eta erakunde kulturalak. Hermes aldizkariak, adibidez, izugarrizko garrantzia izan zuen Euskal Herriko jakintzaren arlo ezberdinetan. Mende aldaketa hartan bi arte-joera eman ziren Bizkaian: bat gizarte tradizionalari lotutakoa eta bestea abangoardia mailakoa, hots, hiriko bizitzari eta atzerrikoari begira zegoena. Juan de Echevarriak bigarren multzoan kokatu zuen bere burua. Berandu murgildu zen artearen osinean. Gaztetan Frantziara eta Alemaniara ingeniaritza ikasketak egitera bidali zuten gurasoek eta 27 urte bete arte etxeko enpresan jardun zuen lanean. Formakuntza oso kosmopolita zuen. Ez zen izan arte-eskoletatik irtendako margolaria. Lehen saioak Manuel Losadarekin egin zituen Bilbon bertan, baina zerbait gehiagoren gose zenez, siderurgiaren mundua alde batera utzi eta bere abentura artistikoa bizitzera joan zen Parisa. Urte haietan Senako hiriburuan modan zeuden inpresionismoa eta fauvismoa. Iturrino, Zuloaga eta Dario Durrio, bere adiskideak, jadanik hango giro artistikoan erabat sartuta. Bilbotar ingeniariak ez zuen inolako eragozpenik izan inpresionisten giroan sartzeko. Berehala aurkitu zituen lagunak, Paul Gauguin, Cezanne eta Apollinaire poetaren inguruan eta beraiek lagundu zioten, 1911. urtean, Udazken Aretoan egindako erakusketan bere koadro batzuk aurkezten. Gillermo Solana, arte-adituak, eragin ezberdinak ikusten ditu Juan de Echevarriaren pinturan: Lore eta bodegoiak margotzerakoan Cezanne-n joera; erretratuetan Van Gogh-en ukitua eta ijito eta antzinako pertsonaietan, berriz, Gauguin-ena. Juan de Echevarriak, Parisen lortu zuen bere heldutasun artistikoa. Inpresionismoa, postinpresionismoa eta fauvismoa ezinbesteko aurkikuntzak izan ziren Parisa arte berria aztertzera joandako euskal artistarentzat. Nortasun handiko obra gauzatu zuen Echevarriak, oso lan ezberdinak margotuz. Irudi biluziak, paisaiak, loreak, antzinako edo baztertutako pertsonak. denetarik dago bere oihaletan. Arabeskoak, irudi dekoratiboak eta lerro lodiak ere erabili zituen zenbait forma azpimarratzeko. Ondarroako zubia margotzerakoan, esate baterako, koloreztatu gabe utzi zituen mihise zatiak. Erretratu gehienak behartsuenak eta 98ko belaunaldiko idazleenak dira: Pio Baroja, Unamuno, Azorín eta Valle-Inclanen erretratuak, besteak beste. Granadan eta Espainiako zenbait hiritan egindako egonaldietan, ijito eta antzinako pertsonen irudiak margotu zituen, Gauguin-en ereduari jarraiki. Erretratu hauek oso espresiboak dira kolore aldetik. Fauvismoaren arrastoa nabarmena da. Askotan Iturrinoren margoekin nahas ditzake ikusleak. Gaztelako nekazarien erretratuak, berriz, hotzagoak dira. Juan de Echevarria, 98ko belaunaldiko artista eta idazle gehienak bezala, garaiko gizarte industrialak sortutako susperraldiaren ondorioa da. XX. mendetik XXI. mendera Euskal Herriko pinturak izan zuen modernizazioa islatzen da ikusgai dauden 70 artelan hauetan. Ibilbide horretan, noski, ez zen bakarra izan. Zuloagak, Iturrinok, Maeztuk eta abarrek ere antzeko giroan bilatu zuten inspirazioa.