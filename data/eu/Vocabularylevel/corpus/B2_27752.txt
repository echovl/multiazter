Docutec Malezia herrialde miragarrian Argentinako egoera ekonomikoari buruzko iritzi artikulua. Ipuin baten modura dago egina, izen bereziak erabiltzen ditu hori burutzeko. Joseba Barandiaran Ondo gogoan dut herrialdearen izena azaldu zidatenekoa: zilar asko zeukalako Argentina jarri behar zioten. Baina 35 miloi biztanle eta 70 milioi abelburu zirela kontuan hartuta, Haragintina izendatu zuten. Urruneko Zoropa kontinente zaharra gudatik gudara eta gosetetik gosetera zebilenez, okela eta lurra soberan izanda, herrialde aberats eta miragarri izendatu zuen bere burua Haragintinak. Lan gehiegi egiteke, ondo bizitzera ohitu ziren haragintinarrak. Futbola, Zoropako potentzia militarren aurkako gudaren bat, hiperinflazioa eta jaten zuten santuen gurtzea ziren herrialdeko denbora-pasa nagusiak. Diego Armando Kokaradoana zen santu ezagunena. Halere, hiperinflazioa izan zen haragintinanen malezia azkarren piztu zuena: papera diru izendatzearen izendatzez, dirua paper bihurtzen baita. Hegazkintxoak egiteko baino balio ez duen zelulosa pittin bat. Ondasun eta zerbitzuen prezioa etengabe igotzean, dirua banku edo koltxoietan zuten aberatsak kolpez pobretu ziren hiperinflazioarekin. Eskutan erre egiten zuen diruak. Taxia ibilbidea hasterako ordaindu nahi izaten zuten bezeroek. Taxistek, ordea, bezeroa garraiatu orduko. Zeroski supermerkatura joan behar zuten ondasun erreal bila (ogia edo esnea, adibidez) eta, dendatik irteterakoan, sartzerakoan baino garestiago zen erosketa. Zeroskirentzat ere panorama ona ez! Zoropan, Kalemaniak gogoan zuen hiperinflazioa, besteak beste Hitlerdo zelako bat boterera eraman zuelako. Izan ere, malezia eta beldurra garatzeko oinarrizko eskola da hiperinflazioa. Aberriotan, azti ibili ala hil da esloganik oihukatuena. Haragintinan, Domingo Akabalok amaitu zuen papera diru izendatzeko gaixotasuna. Herrikideek eskertu zioten. Hori bai, Akabalok erabilitako txertoa ez zen berak sortua. Estatu laiko batetik ekarritako In God we trust izeneko billete berdexka zen: dolarra. Dolarrak, txerto orok bezala, aukera eta arriskuak ireki zizkien haragintinarrei eta euren txanponak atzerritik bertaratu zituztenei. Malezia majo errotua zen henialde miragarrian. Herritar xumeentzat tamalez, agintari ustel andana pasatu zen guztia arrosa kolorez ikusten zuen herriko agintaritza jauregitik, Casa Rosadatik. Eta azkenean, txerto izaniko dolarra bera, gaixotasun bihurtu zen. Casa Rosadan Fernando A-ze-larrua bizi zela hain justu eta Akabalori berari deitzeak ere ez zuen deus konpondu. Orduan, topikoetan topikoenak aipatu ziren (bankuak lapurrak dira, atzerriko inbertsiogileen errua da, eta abar) baina haragintinarrek, herrialde miragarrian lokartu eta herrialde mingarrian esnatu beharra izan zuten: ipuinetan ere sinesgaitz diren bizi baldintza gogorretara. Hala bada, ez bada...  