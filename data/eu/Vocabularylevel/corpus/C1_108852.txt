Docutec Nork berea defenditzeko ez dago auzokideak bezalakorik Auzokideak behartuta daude elkarrekin ulertzera, baina, aldi berean, liskarrak izaten dituzte, ikuspegi diferenteaz gain, nork bere interesak baititu eta ekonomi egoera ere ez da iguala izaten, sarri askotan. Auzokideak behartuta daude elkarrekin ulertzera. Arrazoi asko dago horretarako. Etxeak edo etxe-bloke batek atentzio handiak behar izaten ditu, itxuroso antzean kontserbatuko baldin bada: teilatua berritu noizbehinka, loretokia edo terraza txukundu, hormak zuritu... Bestetik, aberiak konpondu eta aparatu guztiak ibil daitezen lortu: portaleko sarrailak funtziona dezala, ataria garbitu, erretako bonbillak aldatu, gasik ez dadila falta, zaborrontziak etxetik gertu egon daitezela baina usainik bota gabe. Azkenik, inguruko etxe-komunitatetik etor litezkeen eraso txiki edo handixeagoei fronte egin, Udalarekin izaten diren arazoak konpondu, obra berriak egiteko -adibidez, igogailu berria jartzeko- erabakiak hartu... Baina liskarrak sortzen dira, konponezinak etortzen. Hain zuzen ere, lan horiek guztiak burutu beharrak ekartzen ditu bizilagunen arteko gorabehera asko. Jeneralean, txandaka izaten dituzte ardurak; normalean, urtetik urtera aldatzen da administratzailea, eta eskaileretan argirik ez badago edo lorategian txakur-kakak ageri badira, laster hartuko diote kargu. Beste batzuetan, iturriek izaten dute errua: ez da gutxitan gertatzen goiko bizilagunak iturria zabalduta utzi eta beheko pisua blai egitea. Umeak ere liskar-eragile dira maiz. Umeei erru asko leporatzen zaie; erraz ematen zaie aitzakia, baloiaz jolas egiten dutelako, lapitzez hormak zikintzen dituztelako edo beste zernahigatik. Larrien hamaika jokabide gaizto geratzen da, alajaina, disimuluan 'umeak izango ziren' esanda. Badira, bestalde, desorduetan etxeko erreminta guztiak martxan ipini behar izaten dituzten bizilagunak, telebista kilometrotara entzuteko moduko hotsean jartzen dutenak, eta soinua jotzea ere gauerditik atzera bururatzen zaie batzuei. Hori guztia komuneko eta logeletako zarata bereziak aipatu gabe. Eta zer esaten didazue alfonbrak hilean behin astintzen dituzten bizilagun horiei buruz? Orduan, jakina, beheko bizilagunaren balkoira isurtzen dituzte hautsak. Horrela nola ez da, bada, liskarrik eta sesiorik izango? Obra berriak ez dira inoiz denen gustukoak izaten. 'Igogailu berria? Tira, tira! Zertarako, ia-ia ez dugu erabili ere egiten eta?'. Laugarrenera igo behar duenak nahiko du, baina lehenengoan bizi denak nahi adina argudio emango dizkio aurka, eta oso normala da igogailua nahi duenen bati ondo ez etortzea, eskuarte urrian dabilelako. 'Terrazan aulkiak? Burutik jota ala?' Azkenik, orain modan jartzen ari da administratzaile-zerbitzua kanpoko enpresei kontratatzea. Hori aipatze aski da zenbaitentzat, bestea alferka hartzeko. Badira bizilagun artistak ere. Zuk, agian, ez duzu eskarmentu handirik segan, aitzurrean, soldatzen edo pintaketan, eta horrelakoak ere egin behar izaten dira. Hasten zara borondaterik onenarekin lanean eta hor etorriko zaizu zazpigarren pisuko Tomas, belarra ez dela horrela mozten esatera, eta sega eskutik kentzera, eta han hasiko da exibizioa egiten. Sega esaten duenak beste edozein erreminta esaten du. Baina zu ez zara hasten dakizuna erakusten eta pentsatzen duzuna esaten. Kasu horietan, usteak irabazten du, beste guztiak isildu egiten baitira. Hala ere entretenigarriena da bakoitzak bere interesak nola defenditzen dituen ikustea. Kasu asko ezagutzen ditut. Batean, Udaletik etorri zen ordena: 'Ediktu honen bidez jakinarazten dizuegu zuen etxe aurrean aparkalekuak markatzen hasiko garela datorren ostiralean'. Bizilagunek lanetik opor egin zuten egun horretan. Goizeko zortzietarako han zeuden denak euren garaje aurrean (garaje aurrea baitzen aparkalekuak markatu behar zituzten tokia) udaletxeko langileak noiz iritsiko. Heltzearekin batera, bizilagun guztiak gainera etzan zitzaizkien eta bakoitzak ordena bat edo, hobeto esan, denek ordena bera ematen zieten: 'Hemendik hasi eta horrenbesteko tartearekin markatu behar dituzue aparkalekuak'. Jakina, norberaren garajeko atea libratzeko moduan. Ez zitzaion inori deus axola bestearen garaje parean bi aparkaleku eginda ere, baldin bere ate aurrea libre salbatzen bazen. Beste toki batean (etxebizitza adosatuak ziren), etxe baten eta bestearen baratzearen artean tarte txiki samarra geratzen zen, eta gasaren kamioia etortzen zenean komeriak izaten zituen handik pasatzen. Bilera egin eta erabaki zuten bidea zabaltzea; baina inori ez zitzaion bururatu puska baratzeari kendu behar ez zitzaionik, eta horretan joan ziren afaltzera. Hurrengo egunean, bidea markatzen hastean, ziren kontuak: baratze-jabea zakur amorratua baino beltzago azaldu zen, handik ez zela biderik pasatuko esanez. Hauxe esan zuen, inolako broma itxurarik gabe esan ere: 'Ken diezaiotela puska beheko etxeari'. Baina ez pentsatu baratze-jabea salbuespena zenik. Ez. Denok igualak gara. Nahiago dugu neure baratzeko hesola bat mugitzea baino inoren etxea osorik botatzea. Neurri horretarainoxe defenditzen ditugu gure interesak. Baina bizilagunekin haserre bizi beharra, beste edozeinekin haserre egotea baino tristeagoa da. Izan ere, egunero parean pasatu behar eta elkarri hitzik ere ez Azkenerako lotsa eta guzti ematen dizu, begira dagoen jendeak zer esango duen. Egia da bi lagun inoiz ez direla haserretzen batek nahi ez badu. Inguruko jendea konturatu egiten da horretaz eta arrazoi osoarekin esaten du: 'Bata zerbait badela baina bestea ere ez duk errugabea izango'. Askotan, bizilagun batekin haserre egotearren, herriko beste zenbait jendek konfiantza galtzen du zurekin. Hobe da inor ez konturatzea halakorekin haserre zaudenik. Bizilagunekin ondo konpontzea komeni da, beti izaten baita estuasunen bat: giltza ahaztu zaizulako albokoaren balkoitik pasatu beharra, oporretan katua nori utzia eta loreak zeinek zaindua, komuneko bonba bere kasa ur-jario hasten bada nork itxia edo bueltan zatozenerako kalefakzioa pizteaz arduratuko dena. Dena dela, hemendik aurrera domotikak beteko ditu funtzio asko. Botoi batez kontrolatuko dugu, Benidormetik, etxe osoa: iturriak, komunak, labeak, kalefakzioak eta hozkailuak. Pentsatzea ere!.