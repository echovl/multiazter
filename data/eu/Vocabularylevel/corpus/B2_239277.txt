Docutec Osasungarria da barre egitea Barre egiteak odol-zirkulazioa hobetzen duela adierazi du ikerketa batek. Ikerlana Maryland Unibertsitateko Medikuntza Fakultateko ikertzaile talde batek egin du, eta horretarako film dramatikoek eta komikoek sortarazitako eraginak alderatu dituzte. Ameriketako Estatu Batuetan egindako ikerketaren emaitzak oso adierazgarriak izan dira: pelikula komikoak ikusita odolaren zirkulazioa hobetu egiten da. Estres egoeratan odolaren zirkulazioa %35 gutxitzen da, baina, barre egitearen ondorioz, zirkulazioa %22 hazten da. Ikerketan 20 boluntariok hartu dute parte, osasun egoera onean daudenak, erretzaileak ez direnak eta, batez beste, 33 urte dituztenak. Boluntario horiek guztiek film dramatiko bat ikusi behar izan zuten, eta, horren ondorioz, odol-zirkulazioa nabarmen gutxitu zitzaien 14 partehartzaileei. Bestalde, film komikoa ikustean, barre algarak hasi ziren, eta, horren ondorioz, odolaren zirkulazioa hobetu egin zitzaien 19 partehartzaileei. Maryland-eko Unibertsitateko Medikuntza Zentroko kardiologia-zuzendariak, Michael Miller doktoreak zera adierazi du: "Gure ikerketaren emaitzek agerian utzi dute barre egitea oso garrantzitsua izan daitekeela arazo kardiobaskularrak ekiditeko eta osasun ona mantentzeko". Era berean, Miller doktoreak gaineratu du: "Osasungarria da astean hiru egunetan 30 minutuz kirola egitea eta egunero 15 minututan barre egitea".