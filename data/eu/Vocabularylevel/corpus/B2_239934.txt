Docutec Irratia Irratia gauza handia da. Telebistaren, interneten eta bestelako teknologia erraldoien aroan, inurria da irratia. Baina, inurriak bezala, irratiak ere badaki zeinen indartsua den, badaki entzuleek hitzak maite dituztela irudiaren gainetik. Nik autoan entzuten dut irratia. Aurten, lan kontuak tarteko, sarri tokatzen zait autoz ibiltzea eta gure eskualde menditsuan ez dago modurik 45 km. eskas emisore bakarra entzuten joateko. Hara, Elgoibartik Donostiara, Euskadi Gaztea, Euskadi Irratia, Kiss FM, Los Cuarenta, RNE 3,... den-denak entzuten ditut. Mendiak tartean direnean, irratian ere zapping fortzatua, aizue. Tira, kontua da bidai horietako batean, Donostiatik bueltan nentorrela, eta uhinen malabarismoren batek hala nahi izan zuelako, EITB Irratia iritsi zen nire autora. Bi gizon berbetan ari ziren. Hitz egiteaz ari ziren berbetaz. Oratoriaz. Eta aitortzen dut enamoratu egin nintzela. Eta ez dezala inork gaizki pentsa. Ez nintzen maitemindu haien ahotsarekin. Ezta gauzak esateko zuten moduarekin ere. Esan zutenak harrapatu ninduen bete-betean. Agian identifikatua sentitu nintzelako. Bi gizon haietako batek kontatu zuen txikitan ikara sortzen ziola jendearen aurrean hitz egiteak. Ikara irrazionala. Beldur hura zerk sortzen zion ikertzea pentsatu zuen. Eta gaur egun badaki hitz egiten jakiteko beharrezkoa dela nor bere buruaz harro egotea. Etxera iristean, irratia piztu nuen, oraindik ere ahots haiek topatuko nituelakoan. Baina, ohartu nintzenerako, ezezaguna zitzaidan abesti bat entzuten ari nintzen. Nire etxeko egongelan, sofan etzanda, munduko emakumerik zoragarriena nintzela pentsatu nuen, irratiaren xarmak lurralde ezezagun batetik helarazi zizkidan ahotsak, hitzek eta doinuek lagunduta.