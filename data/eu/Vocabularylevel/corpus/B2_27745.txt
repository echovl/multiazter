Docutec Arratoiak Iritzi artikulu laburra. Ikerketa zientifiko baten berri izan da azken egunetan (2736,3739 dokumentuak), horietatik abiatuz politikaren interpretazioa egiten du. Iñigo Aranbarri Bart amesgaizto bat izan dut. Eta normalean ditudan amets gehienekin gertatu ohi zaidanez, ez naiz, itzartu eta batera, hau berregiteko gauza izan. Lovercraft-en ipuin hartan bezala, arratoiak baino ez zetozkidan gogora. Arratoiak. Honetan ere, ozpinduon argudioa, seguru nago lagun arteko afariak, baina batez ere telebistak duela erru guztia. Gasteizko Legebiltzarreko hitz harrikatuen eta Palestinan Mossadek zabaldutako irudien ostean, aurkikuntza zientifiko bitxi baten berri eman zuen albistegietako esatariak. Laboratorio batzuetan, zientifikoen nahierara higitzen ziren arratoiak aurkeztu zizkiguten, tontoentzako azalpen eta guzti: arratoien burmuinean erantsitako hiru txipek ahalbidetzen dute miraria. Aurreneko biak, agindu sinpleak dira, ezkerretara edo eskuinera jotzeko manuak. Hirugarrenak, aldiz, plazerra sentiarazten den gunean eragiten du. Eta horrela, ezker-eskuin ibiltzeko agindua ondo betetzen duenean, plazerraren botoiari sakatu eta sariaren pozez segitzen omen du arratoiak nagusiaren aginduak betetzen. Aurkikuntza handia, gehitu du buru hizlariak, batez ere lurrikaretan galdutakoak-eta bilatzeko. Geuk umeekin egiten duguna, esan ahal da. Psikologian konduktismoa deitzen den hori. Baiki, korronte elektrikoak burmuina jotzen, bortxatuagoa izatea hau. Baina nik ez dakit albistegietako editoreek ondo egiten duten boterearen mekanismoak zein diren esaten, makinaren tripak hain agerian uzten. Konparaketak egiteko tentazioa, bat-batean dator. Palestinan Sharonek eta Bushek, Israelgo turismo ministroaren hiltzaileak hauen esku utzi ostean Arafati emandako igaro-bideak, badu hortik. Gurean, ez dago urrutira joan beharrik. Euskal Autonomia Erkidegoko lehendakari den Juan Jose Ibarretxek —eta ez berak behin eta berriz dioen moduan «euskaldun guztion lehendakariak»—, zalaparta sortu du ostera ere Gasteizko Legebiltzarrean autodeterminazioari buruzko kontsulta aurrera eramango duela iragarrita. EAJk bere-berea duen ohiko estiloan, badatorren eta badoan olatua legez, noiz esan gabe —inoiz ez da une egokia—, plazerraren botoiari sakatu dio berriro ere Ibarretxek, suabe, jeltzaleek abertzale izaten segi dezaten. Bitartean, gainerako arratoiok zientifikoaren eskuari begiratzen diogu.  