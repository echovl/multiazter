Docutec Mundumira, munduko kulturen festa, aurten Oñatin Oñatin, maiatzaren 26, 27 eta 28an izango da Mundumira Jaialdia. Euskal Herria aldizkariak antolatzen duen munduko kulturen festaren bigarren edizioa izango da aurtengoa eta kultur eskaintza honen xehetasunen berri jakin nahian, antolatzaile batengana jo dugu. Hurrengo lerrootan, egitarauaren informazio nagusia eta antolatzaileak emandako argibideak aurkituko dituzu. Euskal Herria aldizkariaren ezaugarrietako bat gure lurraldea ezagutzera ematea da: mendia, kultura, natura eta bidaia dira jorratzen dituen gai nagusiak. Baina, badu "Viajes por el mundo" izeneko saila ere, guretik kanpo dauden herri, kultura eta paisaiak erakusten dituena. Ikuspegi horretatik abiatuta hasi zen Mundumira izeneko egitasmoa. Mundumirak musika eta kolore askotako festa bihurtu nahi ditu Oñatiko kaleak asteburu batez, bost kontinenteetako pertsona eta kulturen topaleku izango baita. Aurtengo egitaraua lau ardatz nagusiren inguruan eraiki da: Kalea Protagonista nagusia. Oñatiko kaleetan aurkituko ditugu, besteak beste, Mendi eta Senderismo Azokaren II. Edizioa eta artisautza eta gastronomia azokak. Munduko Zaporeen jaimek hartuko dituzte beren baitan ikuskizun eta ekitaldirik nagusienak. Bost kontinenteetako musika Gaueko nahiz eguneko kontzertuetan entzungo den musika mundu osotik etorritakoa da. Kokaleku nagusia, berriz, 5 Kontinenteak izeneko karpa izango da. Baina, herriko kale guztietara zabalduko dira doinuak. Mendia, natura eta bidaia Argazki-erakusketak, mahai-inguruak, mendi-irteerak, ibilaldiak... aldizkariaren ezaugarri nagusi dira. Oñatiko elkarteei esker ingurua ezagutzeko parada ezin hobea izango dugu. Gizarte-ekintza Tarte berezia izango dute irabazi asmorik gabeko elkarteek Mundumira jaialdian. Eskuartean dituzten egitasmoen berri emango digute antolatuko dituzten jardueren bidez. Kike Zinkunegi, Mundumira Jaialdiko antolatzailea: "Gure jaialdiaren indarra egitarauan eta atzetik duen ideian dago" HABE.- Zergatik hasi zen 2005ean Euskal Herria aldizkaria Mundumira antolatzen? Ez al dago nahikoa jaialdirik Euskal Herrian? KIKE ZINKUNEGI.- Orain dela hiru urte hasi ginen Euskal Herria aldizkaria argitaratzen. Baina, aurretik bagenuen Los pirineos aldizkaria ateratzen eta berarekin lotutako jaialdiak antolatzen eskarmentua. Euskal Herria aldizkariaren kasuan ere, Euskal Herrian jaialdi bat egiteko asmoa genuen, hura bezalaxe ibiltaria. Mamia garatzeko garaian, berriz, eta bidaia lantzen dugunez, kultur ezberdinetako jendea, musika, gastronomia... hona ekarri eta ezagutaraztea pentsatu genuen. Iruditu zitzaigun Debagoiena eskualdea aproposa zela egitasmo honetarako: alde batetik Euskal Herriaren erdian dagoelako eta, bestetik, industria asko dagoenez, babes handia lortuko genuelako erakundeen eta enpresen aldetik. Horregatik egin zen iaz lehenengo aldiz Mundumira Jaialdia Arrasaten. Orduantxe jarri genuen martxan gure egitasmo berria. H.- Iazkoaz ari garela, arrakastatsua izan al zen 2005eko jaialdia? K. Z.- Lehenengo aldia zenez, denok oso urduri geunden, ez baikenekien zer aterako zen. Baina, aldizkariaren eta antolatzaileen aldetik esan beharra dago gustura geratu ginela. Akatsak ere izan ziren. Baina lehenengo saioa izateko oso polita izan zen, batez ere arlo pila bat uztartzen saiatu ginelako: musika, mendia, familia-giroa, kalea betetzen zuten eguneko ekintzak... Oro har, jendearen erantzuna ona izan zen. H.- Nola hartu zuen jaialdia bertako, Arrasateko, jendeak? K. Z.- Aitortu beharra dago azken momentura arte Arrasateko jendeak ez zuela jakin zehatz-mehatz nolakoa izango zen jaialdia. Mundumira izena ikusten hasi zen. Baina, inork ez zekien zer zen. Agian, bertako jendea ez zen parte-hartzaile sentitu. Aurten hori zuzentzen ari gara eta lan egiten ari gara Oñatin horri buelta emateko. Horregatik, herriko talde ezberdinekin ari gara lanean. Esaterako, irabazi asmorik gabeko talde guztiekin lan polita egiten ari gara. Mendiarekin edo senderismoarekin zerikusia duten taldeekin ere bai, parte hartuko baitute, adibidez, mendi-ibilaldietan. Bertakoak izanik, inork baino hobeto ezagutzen dute inguruko parajea. Jaialdiari buruzko informazioa etxez etxe banatuko da, baita Oñatiko taberna guztietan ere. H.- Lekuari dagokionez, esparru geografiko jakin bat ala Euskal Herri osoa duzue jaialdia lekutzeko tokia? K. Z.- Aldizkariak beti Euskal Herri osoa hartzen du lan-eremutzat eta ondorioz, edozein Euskal Herriko leku izan daiteke jaialdia antolatzeko toki egokia. Hurrengo urteari begira, seguruenik eskualde berean jarraituko dugu. Ez dakigu Bergaran, Antzuolan... Baina, gerora badugu mugitzeko asmorik. Ez gaude leku jakin bati lotuta, gure jaialdiaren indarra egitarauan eta atzetik dagoen ideian baitago. H.- Elastiko solidarioa jarri zenuten salgai iaz, eta Mundukide elkarteari eman zenioten salmentatik lortutako dirua. Nola jokatuko duzue aurten? K. Z.- Jaialdiaren babesle den Ternua kirol-jantzi etxeak proposatu zigun elastikoa ateratzea eta hortik irabazitakoa irabazi asmorik gabeko elkarteren baten egitasmoa bultzatzeko erabiltzea. Horren inguruan zenbait talde aritu ziren lanean, Mundukidek, esaterako, hitzaldi batzuk prestatu zituen eta horregatik erabaki zen berari ematea dirua. Salmenta arrakastatsua izan zen oso, eta 4.000 euro inguru bildu ziren, Mundukidek Mozanbiken zeukan Marrupa egitasmoa finantzatzeko. Aurten antzera jokatuko dugu. Baina, lortzen den dirua hiruzpalau elkarteren artean banatuko da.