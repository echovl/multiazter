Docutec Harriaren kultura Etxebizitzen inguruko espekulazioa aztertzen hasten da artikulu labur hau. Eragileen artean "harriaren kultura" deitzen duena azpimarratzen du, hau da, kulturala dela etxea eduki beharra. Eduardo MALAGON/Espekulazioren definizio bila ibili izan naizenean, «merke erosi garesti saltzeko» esaten duen hura baino hoberik ez dut inoiz topatu. Gaur egun, hala ere, etxebizitzek jasandako prezioen gorakadaz hitz egiterakoan «burbuila espekulatiboa» espresioa erabiltzen denean, dinamika hori izendatzeko duen egokitasunaz ez nago batere ziur. Prozesu espekulatiboetan, eskaintza zurrun bati ezinezkoa egiten zaio eskari azeleratu baten exijentziak asetzea. Kasu honetan ez da hori gertatzen ari dena. Gero eta gehiago eraikitzen ari da gure inguruan, eta artean planoetan daudela kentzen dizkiete etxebizitzak promotoreei eskuetatik. Baina eraikuntzaren sektorea azaltzen ari den dinamikotasun hori guztia ez da nahikoa. Prezioek goraka egiten dute, Europar Batasuneko beste inon ez bezala (%16 hazi ziren iaz espainiar Estatuan) eta honela, edozein familia edo bikoterentzat lepoaren inguruan soka bat jartzea bilakatzen ari da etxebizitza erostea. New Yorken edo Parisen, adibidez, etxe bat eskuratzeko edozein bikotek bere errenten laurdena baino gutxiago bidratu behar du horretara; Madrilen edota Bartzelonan soldata eta baldintza antzekoak dituzten bikoteek beren sarrera guztien erdiari eman behar diote erabilpen hori. Azken finean, Harri Aroan bizi gara oraindik ere. Harridunak izateko xuxurlatzen diguten arbasoen ahotsak entzuten ditugu sarritan. Gizarte eta kultura hiritarra gure artean jaioberriak dira, eta tradiziozko lurrarekiko atxikimendu hark gure garai hauetan etxebizitzaren jabegoan du isla. Pisuduna izan behar, eta bat baino gehiago ahal badira, hobe, nahiz eta gero hutsik laga. Azken hauen kopurua ere ugaltzen ari da: bai bigarren etxebizitzaren hedapenarengatik, bai ekonomiaren zalantzazko une hauetan higiezinak inbertsio fidagarritzat jotzen direlako (harriaren kultura berriro). Paradoxikoki, hauek ez dira gero alokatzen, alokairuaren kulturaren faltagatik eta, beraz, merkatu honek eskainitako aukerak nahiko eskasak dira, hiri handietan izan ezik. Bestalde, alokatzearen bizimodua aukeratu dutenek ingurukoen gaitzespenak eta gomendioak jasan behar izaten dituzte: «Dirua botatzen ari zarete», «Ez daukazue ezer zuena denik», «Ordaintzen duzuenarekin hipotekaren kuotak erraz ordain zenitzakete» eta antzekoak. Jabe izan behar da. Hori da. Banku bati milioi pila zor izatea, hogeita bost urtetan kuota itogarriak ordainduz eta, gainera, hipotekari lotuta doazen eskriturak, komisioak, helbideratzeak, aseguruak eta abarri aurre eginez. Urrezkoa ez den baina urrea kostatzen ari zaigun kaiola bat izatea. Baina gurea da, zer arraio!  