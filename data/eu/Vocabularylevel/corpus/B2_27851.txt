Docutec 12 soka Iritzi artikulu labur honetan boxeo borroka baten inguruan hasita, gladiadore berri hauen eta antzekoen gaineko iritzia ematen du egileak. Bereziki "arauak" hausten dituztenak ditu gogoko. KOLDO ALMANDOZ   Datorren larunbat gauean jokatuko da Menphis-en Tyson-Lewis boxeo borroka. 1.500 dolar lehendabiziko lerroetako eserlekuak. 1.500 dolar, galtzontzilotan dauden bi tipo beltz elkarri ostiak ematen ikusteko. Tyson-en hamaikagarren itzulera. Tyson ez da Muhamed Ali. Muhamed Ali Cassius Clay ez den moduan.«60ko hamarkadako AEBetako beltz batentzat, bi aukera eskaintzen ditu gizarte honek: aulki elektrikoa eta boxeoa. Ez da justua, baina nik ez dut oraindik hil nahi», esan zuen behin Cassius Clay-k. Urte gutxira, «niri ezein vietnamdarrek ez dit beltz putasemea hots egin inoiz» erantzun zien Vietnamgo gudan parte hartzeari uko egiteagatik traidore esan zioten guztiei. Cassius Clay gizon basatia zen. Gero izena Muhamed Ali-rengatik aldatu eta erlijioa, kausa eta hori guztia etorri zen...Tyson ere saiatu da Muhamed bihurtzen. Mao, Malcom eta Che-ren erretratuak tatuatu ditu bere gorputz gihartsuan. Baina ez da posible izan. Tyson basatia bainoago piztiatzarra delako. Eta gizarteak piztiatxarrei eskaintzen dizkien aukerak ezberdinak dira: aulki elektrikoa eta zoologikoa. Gizarteratzeko aukerak eskaini dizkiote. Saiatu omen da. Baina elezaharreko eskorpioiari gertatzen zaion bezalaxe, nahiago du itota hil eztenkada barkatu baino. Piztia basati baina nobleak ditugu gustuko. Eta ustezko noblezia horretaz baliatzen gara, basatia den piztia maskota bihurtzeko. Gehiengoaren parametroetara makurtzeko. Bada, ordea, maskota izateko jaio ez den piztiarik. Zirkua jendez bete bai, baina ikusleen esklabo ez denik. Horregatik maite ditugu Maradona, Goñi, Fisher eta datorren larunbatean, 12 sokez inguratuta eta aulki elektrikoari ihesi, galtzontzilotan dagoen beste beltz batekin ostiaka arituko den Tyson-en moduko gladiadoreak.