Docutec Fernando Olabarrieta: «Guraso gazteak galduta daude, eta jakin-min handia daukate» EHUk eta Lea Artibaiko Amankomunazgoak Familientzako Orientazio Psikologikorako Zerbitzua jartzeko hitzarmena sinatu dute. Euskal Herriko Unibertsitateak (EHU) eta Lea Artibaiko Amankomunazgoak Familientzako Orientazio Psikologikorako Zerbitzua aurkeztu zuten atzo. Zerbitzu berritzaile horrek doako aholkularitza eskainiko die eskualdeko gurasoei seme-alaben heziketari buruz. Galderak telefonoz zein posta elektronikoz egin ahal izango dituzte. Aurkezpenean Fernando Olabarrieta izan zen, EHUko Etxadi Psikologia zentroko kidea. Zerbitzua berritzailea dela diozue. Zergatik? Ez Euskal Herrian ez Estatuan ez dugu halakorik ezagutzen. Familientzako orientazio psikologikorako zerbitzua prebentzio asmoekin sortu dugu eta berritzailea da, batez ere, teknologia berrietan oinarritu garelako. Hor atzean Etxadi dago, EHUko aditu talde batek sortu duen familia psikologikorako zentroa. Hiru irakasle gara eta gurekin ikertzaile talde bat daukagu lanean. Askotan kritikatu digute ikerketak unibertsitate barruan geratzen direla. Oraingoan bestelako bidea hartu nahi izan dugu: mankomunitatearen droga menpekotasunerako zerbitzuarekin hitzarmena sinatu dugu, eta ikerketen emaitzak herritarren zerbitzura ipiniko ditugu. Zer eskainiko duzue bada? Eskualdeko edozein gurasok aukera izango du telefonoa zein posta elektronikoa erabiliz dituen zalantzak azaltzeko. Betiere seme-alabak hazi edo heztearen ingurukoak. Banakako erantzunak emango ditugu, bakoitzari dagozkion azalpenak emanez. Zerbitzua doan izango da, eta bide horiek erabiliz anonimotasuna bermatzen diegu erabiltzaileei. Jendeari kosta egiten zaio askotan gizarte zerbitzuetara edo psikologoengana joatea. Ez da hotza gertatuko horren gai korapilatsuak telefonoz-edo lantzea? Aipatu behar da, jakina, jendeak beti izango duela aukera behar izanez gero zuzeneko tratua izateko. Baina ez dugu ahaztu behar gurea prebentzio lana dela, guk ez dugula arazo larririk edo patologiarik hartuko. Horiek dagozkien zerbitzuetara bideratuko ditugu. Gurean gurasoei egunero sortzen zaizkien zalantzak argitu nahi ditugu. Egin ditugun ikerketetan ikusi dugunez, gaur gurasoak nahiko galduta dabiltza, segurtasun handirik gabe, eta umeak larregizko permisibitatearekin hazten dituzte. Zalantzak askotarikoak dira: umeak ohean pixa egiten duela; lo egin edo jateko arazoak dituela; etxeko nerabea telebistara lotuegi edo play station-ak harrapatuta dagoela. Horien inguruan zer egin dezaketen guk aholku emango diegu. Egia da, galderari erantzunez, neurri batean hotza gerta daitekeela. Baina iruditzen zait zerbitzuaren betekizuna horren prebentiboa eta hezitzailea izanik, gurasoentzat ez dela ezinbestekoa zuzeneko harremana izatea orientatzailearekin. Zeintzuk izan daitezke zerbitzura gehien etorriko zaizkizuen arazoak? Pentsatzen dut nerabeen arazoei baino, haurtzaroko zalantzen ingurukoei erantzun beharko diegula gehiago. Hitzarmena orain sinatu dugu, zerbitzua otsailaren 1ean abiatuko da eta hor izango da uztailaren 30era arte. Ikusi egin beharko da nola dabilen, jendeak deitzen duen edo ez, eta nolako galderak egiten dizkiguten. Horren arabera hartu beharko dira gero erabakiak. Zergatik dira horrelakoak gurasoentzat bakarrik? Seme-alabek ez dute izaten gurasoen gaineko zalantzak argitzeko premiarik? Hurrengo pausoa hori izango da, agian. Umetxoek ez dute deituko, jakina. Eta baten batek deituko balu, nola edo hala erantzungo genioke. Beharbada eta hori pentsatzen ari gara, oraindik ez baitago ezer zehaztuta, nerabeentzako berariazko telefonoa beharko litzateke. Hori bai. Agerikoa da adin horretan komunikatzeko premia izaten dutela. Ikustea baino ez dago nola ibiltzen diren sakelakoarekin elkarri mezuak bidaltzen. Denbora guztian on-line daude, baina ez daukate jarraibide argirik. Aspaldian eredua izaten zen edo osaba, edo inguruko nagusiren bat, edo abadea. Gazteek bazuten halako euskarri espirituala. Gaur egun horiek galdu egin dira, eta iruditzen zaigu seguruen interesgarria litzatekeela gaztetxoei dituzten zalantzak argituko dizkien halako zerbitzuren bat ipintzea. Zein da Etxadi zentroak orain arte izan duen esperientzia? Gu hiru urtez ibili gara Jaurlaritzak babestutako ikerketa bat egiten. EAEko familia lagin adierazgarri bati argazki on bat egin diogu. 600 bat familia aztertu genituen, bi garaitan, gainera: etxeko umeak 5 urte zituenean, eta handik bi urtera, 7 bete zituenean. Hor ikusi dugu nolakoak diren familiak eta zeintzuk hutsune dituzten. Argazkia egitearekin batera gurasoen zalantzak, eskaerak eta beharrizanak ikusteko aukera izan dugu. Argi geratu zaigu gaurko guraso gazteak neurri batean galduta daudela, eta jakin-min handia badaukatela. Horren erakusle garbia da gai horren inguruko zenbat aldizkari eta liburu saltzen den. Gurasoek erantzunak behar dituzte. Hasieratik, gainera, arazoak sortu baino lehen. Filmetan ikusten denez, AEBetan jendea psikologoei lotuta bizi da. Gurean ere horretara hel gaitezke? Horrenbesterako ez da izango. Lehen esan dut gurea esperientzia berritzailea dela hemen, baina Europan eta AEBetan nahiko arrunta da. Familiari buruzko azken eskuliburuan e-parenting deitzen dioten ekimen horrek kapitulu oso bat hartzen du. Laguntza psikologikoa hartzeko ohitura handiagoa dute herrialde horietan. Baina ezin da ahaztu hemen, kasu larri-larriak ez badira, halakoak sare pribatuan baino ez direla eskaintzen.