Docutec Erizaintza-prozesuaren bilakaera Erizaintza-prozesuaren sorrera XX. mendeko 50eko eta 60ko hamarkadetan koka daiteke, Ameriketako Estatu Batuetan eta Kanadan. Erizaintzaren praktika klinikorako diseinatua izan zen, zainketa indibidualizatuak emateko eta eguneroko lana antolatu eta hobeto egiteko. Erizaintza-prozesua sortu aurretik, erizainak, batez ere, beste profesionalen (nagusiki, medikuaren) aginduz egindakoa erregistratzen zuen, adibidez, botika bat ematea, zunda nahiz kateter bat ipintzea, zauri kirurgikoaren sendaketa egitea, eta abar, ez baitzuen bere kabuz egindako jarduerak erregistratzeko metodologiarik. Erizaintza-prozesuak bai bere kabuz egindako jarduerak bai besteek agindutakoak erregistratzeko aukera eman zuen, eta ematen du. Hasiera batean, betiere Ipar Ameriketan, hiru etapa zituen eskema kontzeptual baten gisan egituratu zen: analisia, sintesia eta egitea. Gerora, 1965-1969 inguruan, lau etapatan laburbildu zuten: balioespena, plangintza, egitea eta ebaluazioa. Azkenik, 1970-1975 inguruan, erizaintza-diagnostikoaren kontzeptua adostu zen, eta erizaintza-prozesuak egun dituen bost etapak bildu zituen: balioespena, diagnostikoa, plangintza, egitea eta ebaluazioa. Erizaintza-diagnostikoak sortzea pauso garrantzitsua izan zen. Erizaintza-diagnostikoak erizainak aurkitzen duena izendatuko luke, eta erizainak egiten duen lan propioa (lan independentea) adieraziko luke. Oro har, NANDA (North American Nursing Diagnosis Association) izeneko elkarte baten aholkuei jarraituz formulatzen dira. Elkarte horren arabera, erizaintza-diagnostikoa egungo nahiz etorkizuneko osasun-arazo edo bizi-prozesu baten aurrean indibiduoak, familiak nahiz komunitateak ematen duen erantzunari buruzko judizio klinikoa da. Gurean izandako bilakaera Euskal Herriari dagokionez, erizaintzako eskolak 1978-1979 ikasturtean hasi ziren erizaintza-prozesua irakasten. Irakaskuntza hori Erizaintza unibertsitatean sartzearekin bat dator; izan ere, Espainia osoan unibertsitatez kanpo zeuden Osasun Laguntzaile Teknikoen ikasketak emateari utzi, eta bere lekuan, jada unibertsitatearen barruan, erizaintza-ikasketak ematen dira, hau da, Erizaintzan diplomatua izateko unibertsitate-ikasketak. Unibertsitatearen esparruak Erizaintzaren ezagutza propioa garatzen uzten du, eta erizaintza-prozesua ezagutza propio horren baitan dago. Ondorioz, Ameriketako Estatu Batuekin eta Kanadarekin alderatuta, gurean 25 bat urte beranduago hasten da erizaintza-prozesua irakasten. Erizaintza-prozesua egungo bost etapetan azaltzeari dagokionez, 10-15 urte inguruko atzerapena dago. Praktika klinikoaren arloan, osasun-sistema publikoaren maila espezializatuan, hau da, Osakidetzako ospitaleetan, 1990. urte inguruan hasi ziren erizaintza-prozesua aplikatzen. Orduan hasi ziren erizaintza-prozesua aplikatzeko lehen erregistro bateratuak erabiltzen. Lehen erregistro horiek paperezko erregistroak ziren, eskuz idatzi beharrekoak, eta pazientearen historia klinikoan gordetzen ziren. Gerora, 1996-1998. urteetan, erregistroak informatizatu egin ziren, eta egun hain ezaguna eta erabilia den ZAINERI programa informatikoa erabiltzen hasi ziren. Erizaintza-prozesua ez da oraindik ospitaleetako unitate guztietan aplikatzen. Ohiko unitateetan (barne-medikuntza, kirurgia orokorra, pneumologia, psikiatria, pediatria, erdiberrien unitatean eta abar) aplikatzen da, baina ez beste zenbaitetan (ebakuntza-geletan, esnatzeko gelan, larrialdietan, erradiologian...). Azken horietan pazienteak denbora gutxi ematen du (ordu batzuk), eta hori da erizaintza-prozesua ez aplikatzearen arrazoi nagusia. Osakidetzako lehen mailako arretari, hots, osasun-zentroei dagokionez, beranduago hasi ziren erizaintza-prozesua erabiltzen, 2004. urtean. OSABIDE izeneko programa informatikoaren barruan dago kokatua, eta ospitaleetan adina erabiltzen ez bada ere, gero eta erizain gehiagok erabiltzen dute. Ekarri dituen abantailak Erizaintza-prozesua aplikatzeak hainbat abantaila ekarri ditu: Osakidetzako zentro guztietan erizainen lan-modua bateratzea Osasun-zainketak indibidualizatzea Osasun-zainketen kalitateari begira, erizainak egiten duena zehaztea eta lortzen duena neurtzeaBaina erizaintza-prozesua aplikatzen hastea ez da lan erraza izan: erizaintza-prozesuaren kontzeptua ulertzea, programa informatikoa ikastea eta lana egiteko moduan aldaketak onartzeko izaten den erresistentzia gainditzea izan dira zailtasunetako batzuk. Aukeratutako erizaintza-modelo nahiz -teoriak Erizaintzaren eta erizainaren zeregina azaltzeko, hainbat modelo eta teoria daude. Erizaintza-eskola eta osasun-sistema bakoitzak modelo nahiz teoria bat edo beste aukeratu edo lehenetsi izan du, eta horrek eragina izan du erizaintza-prozesuan. 1988. urtetik aurrera, bai gure erizaintza-eskolek, bai Osakidetzak aukeratu eta landu izan duten erizaintza-modelo nagusia Virginia Henderson-ena izan da, eta erizaintza-prozesua modelo horren eraginpean aplikatu izan dute. Horrela, erizaintza-prozesuko balioespena egiterakoan, elkarrizketa egiteko, Virginia Henderson-en Oinarrizko 14 Beharren gida erabili izan dute. Espainiako estatuan gehien aukeratu izan diren bi modeloak Virginia Henderson-ena eta Dorotea E. Orem-ena dira; beraz, gurean gertatutakoa bat dator Espainian gertatutakoarekin. Xabier Huitzi, Donostiako Erizaintza Eskola. EHU