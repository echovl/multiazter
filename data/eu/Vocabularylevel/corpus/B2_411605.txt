Docutec Doha, berriro ere miraria basamortuan Basamortuan ispilatzeak gertatzen diren bezala, halaxe ageri da aberastasuna Pertsiar Golkoko Dubai eta Abu Dhabi hirietan, hauek ere basamortuaren erdian baitaude. Milaka lagun batzuk zituzten hiriok orain 30 urte. Gaur egun, ordea, milioitik gora dabiltza. Bide hori bera egin nahi du Doha hiriak ere, Qatarko Estatuko hiriburuak, eta Arabiar Penintsulako hurrengo leku miragarria izan horrela. Bide luzea du oraindik Dohak. Hiri koskorra da egun ere, eta ez dauka Abu Dhabik adinako museo-eskaintzarik, ez hainbeste unibertsitate, ez Dubairen bizitasunik ere. Baina Qatarreko emirrak, Hamad Bin Khlaifa Al Thani-k, ez du atzean geratzeko inolako asmorik: Dubai eta Abu Dhabiren pare edo ikusi nahi du Doha. Arabiar Emirerri Batuak zazpi emirerri arabiar, tartean Dubai eta Abu Dhabi, biltzen ditu 1971z geroztik. Urte horretan sortu zen herrialde hori, baina Dohak ez sartzea erabaki zuen orduan. Agian damu izango zen gero, sartu zirenen hazkunde izugarria ikusita. Zeren haien aldean Dohak hiri lotia zirudien. Dena den, azken urteotan Dohako ortzi-muga garabiz bete da, eta etxebizitza eta bulegoak ugaritzen ari dira, udazkenean onddoak bezala. Guztia da berri, dirdira. Bada han marmola, kristala eta aluminioa! Eta nazioarteko enpresa asko egoitzak zabaltzen ari dira hirian. Orain 100 urte Doha itsasaldeko herri koskor bat zen, eta bertakoak perla-biltzaileak, arrantzaleak. Baina petrolioa eta gasa aurkitu zituzten, eta horrek sendotu egin zuen hiria, hazi. Eta egun nazioarteko finantza-gune izan nahi du: gero eta atzerritar gehiago bizi da bertan, bertakoak 10etik 2 besterik ez dira eta. Atzerritar asko qatartarrek egin nahi ez dituzten lan gogorrak eginez bizi dira, ez dute inolako aukerarik legez qatartar bihurtzeko. Asiako herrialde txiroetatik datoz: Irandik, Pakistanetik, Indiatik, Filipinetatik... Atzerritarra da baita ere nazioarteko enpresetako negozio-jendea, europarrak eta amerikarrak. Hauek ondo bizi dira bai, soldata ederra dute, txoferrak, eta luxuzko etxeak neskame eta guzti. Baina ez dute harremanik qatartarrekin, izan ere hauek ez baitute atzerritarrekin nahastu nahi izaten. Estatu arabiarra da Qatar, ohituraz eta erlijioz musulmana. Toki publikoetan alkohola edatea debekatuta dago beraz, eta atzerritarren batek alkohola erosi nahi badu Dohak badu kanpoaldean denda erdi-ezkutu bat. Han eros daiteke, pasaportea erakutsita. Hori edariari dagokionez; jantziari erreparatzen badiogu, berriz, emakume ezkonduek goitik behera tapa-tapa eginda ibili behar dute: niqab izeneko beloa eramaten dute. Belo honek begiak uzten ditu agerian, ez besterik. Emakume ezkongabeek ilea agerian eraman dezakete, eta atzerritarrek ere bai. Iranen ez bezala, ez daude behartuta ilea ezkutatzera. Kontrastea beraz bitxia da, adibidez, Doha City Center bezalako hiriko merkataritza-gune dotore-dotoreetan. Ez gaude ohituta ikusten Mango bezalako etxe batean emakumeak tapa-tapa eginda erosten, edo gisa horretan Women's Secret etxean lentzeria erosten. Edo bitxi egiten zaigu, txerrikia salbu, munduko beste edozein produktu duen Carrefour etxean espeziak erosten ikustea gizasemeak apain-apain, beren tunika txuri ezin garbiagoarekin, eta kefia -buruko zapi koadroduna, zurigorria, eta zinta beltz batekin buruari ondo lotua- daramatela. Qatarrek, bere txikian, indar ekonomiko handia izan dezala nahi du Al Thani jeke edo erregeak. Horretarako petrolioak, eta batez ere gasak, emandako irabaziak baliatu nahi ditu, eta asmo horrekin sortu du Qatar Investment Authority (Qatar Funts Subiranoa), munduan hainbat eta hainbat enpresa erosten ari dena. Erregearen sendia anai-arrebek, lehengusu-lehengusinek, osaba-izebek, ilobek eta osatzen dute, eta guztiek ateratzen diete onura gasaren irabaziei. Ez dakite jada zer erosi. Eta izugarrizko jauregi, yate eta autoak dituztenez, orain azkeneko moda guztiari diamanteak ezartzea da, eskuko telefonoei, ordulariei, alkandoraren mahuka-bikiei... Bukatu berriak edo bukatzear diren eraikin dirdiratsuak ez beste, apenas duen ezer ikustekorik Dohak. Historiatik gutxi du hiriak, eta ez du monumentu apartekorik, ez bada, eta merezi dute bisita, hiriko meskita nagusia edo museoa. Azoka arabiarra ere badu eta artisauek saltokiak dituzte. Emanaldiak izaten dira bertan: herri-musika eta herri-dantzak: horrela gogoratzen dituzte qatartarrek basamortuan nomada izan zireneko garaiak. Eguna bukatzeko, onena kafetegi batera joatea da, arabiarrek horren atsegin duten mendarekin gozatutako te berdea edatera. Eta hartu patxada, utzi ezti edo sagar usaineko tabakoak shisha izeneko ur-pipetatik botatzen duen keak ingura zaitzan. Ver mapa m¿s grande