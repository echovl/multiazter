Docutec Etxeko lanak   Diferenteak dira etxeko lanak eta etxerako lanak. Azkenok eskolaumeek bizkarretik zintzilik edo lurrean arrastaka kiloka eramaten dituztenak dira: eskolako zeregin etxean egitekoak, debereak. Etxeko lanak (sus labores, 'bereak'), aldiz, galtza barrenak josi, komuna garbitu, erratza dantzatu, alkandora lisatu, erosketak egin, gaixoak zaindu, zapatak (i)lustratu, (t)xaharrak gobernatu, xox aurreztaile izan, eta abar dira; arropak prantatu, bazkaria prestatu, maletak gertatu, umeak hezi, senarra merezi, botikak zaindu, auzoko auziak xuritu, eta abar, eta abar ; errezetak jaso eta pilak bota, barrea agertu eta lotsa gorde, labadora ipini eta hautsa kendu, komunak zuritu eta txipiroiak belztu, lagunartetik etorri eta bileretara joan, entsalada gazitu eta ohea gozatu, eta abar, eta abar, eta abar. Horiek guztiak eta askoz gehiago dira etxeko lanak, jeneralean lanean isilik jarririk egitekoak, jeneralean etxeko amaren mende daudenak, jeneralean ez etxe kanpotik ez barrutik ikusi eta are gutxiago aintzat hartzen direnak. (Etxe-barru bakan arraroren bat edo beste salbuetsita). Alegia, hortaz, mutil argalek nahiz gizon gizenok gure andre-lagunaren graziaren isipuz kentzen ohi ditugula euliak gainetik; ez ditugula apenas etxeko egiteko horietan eskuak sartzen, horietan ez. Gero, hori bai, behin jogurta erostea ahaztu zaiolako edo zopa berotxoa atera digulako edo galtzontziloak bere lekuan ez daudelako, sekulakoak eta bi esango dizkiogu haserre bizian: andre tuntuna, gauzaeza, inutila... Kontu, gero, zure andrearen adimendua gutxietsi. Erne. Esaera batek hala dio: «Etzazula zure emaztearen adimena dudatan ipini: begira norekin ezkondu zen».  