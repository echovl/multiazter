Docutec «Mendebaldearen alternatiba delako iruditzen zaie Islama arriskutsua» 2001eko iraileko munduko giro berezian, Euskal Herrian bizi den eta jatorri marrokiarra duen soziologoaren iritzia munduan gertatzen ari denaz. Islama eta mendebaldearen arteko harremanaz eta orokorrean erlijioa eta politikaz duen iritzia ematen du. KEBIR SABAR soziologoa Kebir Sabar Marokokoa da sortzez, baina urte asko darama Legorretan (Gipuzkoa) bizitzen. Soziologoa, etorkina eta musulmana den heinean, beti arduratu dute migrazio mugimenduek, elkarbizitza arazoek eta bereziki mundu musulman eta arabiarrari Europan egiten zaion harrerak. Are eta gehiago, Islamaren inguruko guztia etsai bihurtzen ari diren mementootan. Arazo guztion inguruan hainbat ikerketa eta lan egin ditu, eta, beraz, ikuspegi mamitsu eta landua eman digu. Islamaren munduaren kontrako mezuak hainbeste zabaltzen ari diren uneotan, nola sentitzen zarete Euskal Herriko komunitate musulmaneko kideok? Aldaketarik nabaritu al duzue? Esango nuke Euskal Herrian gaudenontzako bi aurpegi dituela egoerak: alde batetik Europan gaude, Mendebaldean, Islamaren aurkako kanpaina hori gauzatzen ari den gunean, eta horregatik, hurbil sentitzen duzu kontrakotasun hori guztia. Golkoko Gerrakoan ere antzera sentitu ginen: Europan eta EEBBetan gauden musulmanok Sadan Husseinen agente lokartuak ginela zabaldu zen komunikabideetatik, eta gure aurkako jarrera indartu. Azken batean, musulmanen presentziak beldurra ematen du eta beldur hori goitik indartu egiten dute. Baina, era berean, egia da lurralde guztiak ez direla berdinak. Badaude komunitate musulmanarentzat abegitsuagoak diren leku batzuk eta aurkakotasuna nabariagoa den beste batzuk. Hemen, Euskal Herrian, gauzak ez dira hain gogorrak, badagoelako elkartasun sentimendu bat, eta jende asko dagoelako oraindik agintariek eta komunikabide handiek musulmanon aurka zabaltzen dituzten mezuak sinesten ez dituena. Komunikabideak behin baino gehiagotan aipatu dituzu, kezkatuta al zaude krisi honi buruz ematen anden informazioarekin? Ez da oraingo kontua bakarrik. Hemerotekak begiratzen hasi eta berehala ikusten da arabiarra, musulmana, etsai gisa aurkezten dela beti komunikabide askotan, hain zuzen ere, mundu arabiar musulmana eraldatzearen aurka daudelako, aldaketa horrek planeta osoan izan ditzakeen eraginen kontra ari direlako. Komunikabide horiek eta haien gaineko botereek mundu sumiso bat behar dute, bururik altxatzen ez duen mundu bat, eta ondorioz, altxatzera ausartzen den guztia kriminalizatzen dute. Zehatzago, kultura eta zibilizazio ezaugarri guztiak ezabatzen dizkiote eta basapizti bat balitz bezala aurkezten, barbaroen gisan. Hitzen ordezkatze bat ere egin da: zibilizatu beharreko basatiak ziren lehen etsaiak eta orain, berriz, terroristak. Mezu horrek ez du etenik. Golkoko Gerrakoan Sadanen agenteak ginen, gero etorkin bortxatzaile eta lapurrak, orain Bin Ladenen laguntzaileak... Gainera, Erdi Aroko terminologia berreskuratu dute: gurutzada, barbaroak... Azken batean, erregimen komunistak erori arte haiek ziren Mendebaldearen etsaiak eta orain guk ordezkatu dugu haien lekua Zer dauka lslamak hain arriskutsua izateko, Gerra Hotzeko 'deabru komunista' ordezkatzeko? Mundua gero eta globalizatuagoa da, berdinagoa da, teknologian, informazioan zein mérkatuan. Eta homogeneizazio horren atzean EEBBen eredua dago, bizitzeko, gizartea antolatzeko modu hakarra haiena balitz bezala. Baina eredu horrek hutsune handiak sortzen ditu, jendea bakarrik eta bakartuta bizi da, galduta, eta identitate bila dabil. Ideologiak ziren lehen hutsune horri aurre egiteko tresna, sindikatu edo alderdi bateko kide izateak ematen zuen indarra. Ideologiak erori ziren, ordea, eta orain, komunitatea bihurtu da erreferentzia: komunitate erlijiosoa, komunitate etnikoa, identitate nazionala... Ildo horretatik, Islama erreferente handi bat da. Erlijio bat da eta erlijio den heinean zentzu bat ematen dio bizitzari, eta, gainera, komunitate baten babesa ere ematen du. Horregatik, jende asko berriro ere Islamera biltzen ari da, identitate horren berreskuratze bat dago. Identitate horrekin indartuta posible da bizitza ereduaren monopolioa dutenei, EEBBetatik datorren bide bakarrari, aurre egitea eta beste eredu batzuk eraiki eta aukeratzea. Eta, noski, EEBBek ez dute hori onartzen beren interesak zapuzten dituelako. Islama alternatiba bat da Mendebaldearen monopolio neoliberalaren aurrean eta horregatik da arriskutsua. Erresistentzia guztia da arriskutsua: okupatzaile israeldarraren aurrean borrokatzen duen palestinarrarena, Chiapasko indigenena... guztiei terrorista esaten zaie. Dena den, Islamaren barruan badaude oso erregimen zorrotzak, hemendik ikusita behintzat, oso askatzaileak ematen ez dutenak. Alegia, EEBBetatik datorren eredu horren ordezko onenak ematen ez dutenak... Uste dut momentu honetan musulman gehientsuenen buruan dabilen galdera dela nola uztartzen diren Islama eta XXI. mendean bizitzea. Eta galdera horren aurrean erantzun diferenteak ematen dira: badaude Islamaren irakurketa oso kontserbadorea egiten duten sektoreak eta hor kokatzen dira Saudi Arabiaren eta haren enparauak. Badira ere Islamarekin aurrera egiteko ikuspegi militarista bat dutenak eta borroka armatua ezinbesteko ikusten dutenak. Baina, era berean, badaude herrialde musulmanak gaurkotzeko, eraldatzeko, premia sentitzen dutenak, XXI. mendeko errealitateari erantzungo dion Islam bat nahi dutenak: emakumearen errealitateari, umeenari, zaharrenari erantzungo diona, aberastasunaren banaketa berdinzale bat ahalbidetuko duena. Eta hori gizarte zibiletik egin behar dela uste dute. Funtsean, Islam askatzaile bat nahi dute. Kontua da, EEBBei denbora askoan interesatu zaiela erregimen musulman kontserbadore horiek bultzatzea, diruak ez baitauka ez erlijio, ez mugarik, eta horregatik Saudi Arabia bezalako estatuak bultzatu dituzte. Mundu musulmanean estatuak eta herria bakoitza bere kaxara dabiltza aspaldian, eta krisialdia lasaitzen denean, honek guztiak balioko du mundu hori berriro antolatzeko eta uztartze falta hori nolabait konpontzeko.