Docutec Gerezia, erotismoaren fruta Gerezia ekainaren bukaeran hasten da heltzen. Berezko bi gerezi mota ditugu Euskal Herrian: Erriberako anpoloia edo ginnga, eta Itsasuko beltxa, xapata eta peloa. Beltxa gozogintzan erabiltzen da, besteak beste, euskal pastizerako konfitura egiteko; xapata freskotan saltzen da, eta peloa, ontzen utziz gero, marmelada egin ohi da. Ontziratuak ez badira, lau hilabetez aurkituko ditugu dendan: jateko gozoak, anpoloi gaziak eta pattargintzarako ingelesak. Kirsch-a gerezien hezurrekin eginiko likorea da. Gerezia egiazko edo bestelako gosearen kontrako botika dela esan ohi da. Bitamina ugari eta koipe gutxi du. Kaloria gutxiko edozein dietatan gomendatzen da. Urik ez edan gereziak jan ondoren. Larruazala belzteko aproposa da. Gerezien txortenekin eginiko infusioa emakumezkoaren libidoa areagotzeko pizgarri harrigarria omen da. Gereziak ez dira hozkailuan sartzen; ez dute hotza oso gogoko. Txortenik ez kendu jan baino askoz ere lehenago. Uretan garbituz gero, ondo lehortu, heze utziz gero, berehala usteltzen dira. Jelatu ere egin daitezke. Asko dira gereziekin presta daitezkeen jakiak: marmelada, jalea, konpota, sorbetea, izozkia, mazedonia, tarta, flana edo soufflé-a. Hona hemen gereziekin eginiko hainbat gutizia: gerezi eztidunak, gingak, gerezi garreztatuak, gerezizko bonboiak eta sofistikazioaren mukurua diren burruntzian eginiko gereziak. Gerezia izena Ceses nekazaritzaren erromatarren jainkosaren ohoretan jarria dela diote. Euskal Herrian, halaber, gerezia beti berdindu izan da emakume gaztearen edertasunarekin. Mesopotamia edo Pertsiakoa ote den ere esaten da. Guztiarekin ere, gaur egun jaten dugun gereziaren jatorria oso argi ez dagoen arren, Itsasuko gerezia aspaldikoa dela ez dago zalantzarik; izan ere, Jordoni Murtutsen itsasuiarren zaindaria izateaz gain, gereziaren ohoretan ere ospatzen da. Maiatzaren 15etik ekainaren 15era bitartean egunero izaten da gerezien azoka Itsasun bertan.  