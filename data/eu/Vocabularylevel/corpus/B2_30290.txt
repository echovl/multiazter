Docutec Haitiko hondamendia Jeanne izeneko urakanak eragindako hildakoak, zaurituak eta kalteak oraindik kontaezinak direnean, eta Haitiko makina bat hiri izurriteen beldur dagoela, beste bat dela uharterako bidean esan dute meteorologoek. Azken zenbaketen arabera, ia bi mila hildako eragin ditu Jeannek. Jaunak babes gaitzala», esan du Haitiko lehen ministroak, beste urakana doalako PORT-AU-PRINCE «Ez dugu elektrizitaterik, gorputegiak ez daude ondo funtzionatzeko moduan, urak dena hartu du eta oraindik ez dugu Gonaives hirira sartzerik laguntza banatzera», esan zuen atzo Latortue lehen ministroak, Haitiko iparraldeko eskualdeak helikoptero batetik ikuskatu ostean. Bere iritziz, hilda egongo dira desagertutzat jo diren ia guztiak, mila pertsona inguru. Kazetariek galdetu zioten ea zer gertatuko den meteorologoek iragarri duten Karl urakanarekin. «Honelako zoritxarra berriz gertatuz gero, ez dakit zertan geratuko litzatekeen Haitiko Errepublika. Jainkoak babes gaitzala», erantzun zuen. Atzo arratsaldean adituek zioten Karl urakana ez dela Karibe aldera joango, Azores uharteetara baizik. Gobernuko, NBE Nazio Batuen Erakundeko eta Eliza Katolikoko eledunak bat etorri dira oraingo arrisku nagusia izurriteak direla esaterakoan, bazter guztietan baitaude hildako animalien gorpuak. Hildako pertsonak ehorzteko, hobi handiak egin dituzte, izurriteak saihestu nahian. «Janaria, ura eta arropa ez badira berehala iristen, orain arteko hondamendia txiki geratuko da etorriko denaren ondoan», esan zuen Yves Marie Peant monsinoreak. Iristen hasia da nazioarteko laguntza baina, errepideak oso gaizki daudenez gero, nekez heltzen dira, heltzen direnean, Gonaives eta Port-de-Paix hirietara, kalte handienak izan dituzten horietara. Gonaivesen, 10.000 pertsona hartzeko moduko behin-behineko babeslekua prestatu dute, baina bidean geratzen dira bidalitako gauza gehienak. Orain arte egin dituzten kalkuluen arabera, 200.000 pertsona inguru daude ezer gabe, azken lauzpabost egunetan ezer jateko aukerarik gabe horietako asko. «Askoz ere errazago iritsiko litzaiguke laguntza itsasontziz», esan zion Gonaiveseko biztanle batek kazetariari. Atzera egiten hasia da ura hirian, baina horrek ez du esan nahi errepideak eta bideak berriz erabiltzeko moduan daudenik. Ikaragarriak dira argazkilariek atzo Gonaivesen hartu zituzten irudiak. Hildakoak hilda daude, eta bizirik geratu diren askok hilda egotea nahiago lukete. Horietako batekin hitz egin zuen France Presseko Alexandre Peyrillek, 24 urteko Angie Dolinekin. Ordu batzuetako tartean, dena galdu zuen: bi anaiak, ama, izeba eta bi lehengusu. Urak eraman zituen guztiak, egurrezko etxean zeudela. Bizilagun batek kontatu zion gertatutakoa, Angie etxerako bidean zela. Chemin des Dattes kaleko 6. zenbakian bizi zen, baina lagun baten etxean harrapatu zuen Jeanneren etorrerak. Etxera joateko ahalegina egin zuen, baina uraren indarrak ikaratu zuen eta beste izeba baten etxean aurkitu zuen babesa. Berehala atertuko zuelakoan zegoen. Nolanahi ere, auzo guztia eraman zuen urakanak ordurako. Sandaliak besterik ez Nora zihoan jakin gabe, kamioi batera igo zen eta Saint Marc herrira iritsi zen, Port-au-Princerako errepidean. Bertako kale nagusian postu bat duten 50 urte inguruko senar-emazteek hartu zuten. «Erabat zikinik ikusi genuenean, gurekin geratzeko esan genion, baina ez du nahi ­adierazi du Denise Durandek­. Ez dakigu zer egingo duen. Edonork bortxatuko duen beldur naiz». Iritzi berekoa da senarra. Gonaivesen hasiera batean lagundu zion izeba bera ere hil da, Saint Marcen esan diotenez. Ahal den urrutien joan nahi duela dio berak, baina berrindartu egin beharko du horretarako. Azkenean, negarrez hasi da: «Dena galdu dut». Zoritxarra hasi zitzaionean, praka motz gorriak, elastikoa, sandalia zaharrak, bi belarritako eta eraztun bat zituen soinean. Ez du besterik. Aurpegia estali du eskuekin.