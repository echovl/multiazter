Docutec Manent, musika-talde bat baino gehiago Tolosako RDM zigiluaren eskutik datorkigu manent izeneko boskotearen "txuri beltzeko amodioa" izena duen diskoa. 2008. urteko errebelazio-talde bihurtzeko hautagaia da eta "etiketa"ren bat jartzez gerotan, pop elektroniko euskalduna egiten duela esango genuke. Hiru kide etorri zaizkigu erredakziora lan berri honen inguruan hitz egitera. Hona hemen azaldu digutena. Taldeko abeslaria den Denisek idatzitako abesti batzuen gainean eraiki zen Manent taldearen egitasmoa, baina garatuz joan da, gaur egun bere lehenengo diskoan entzungo duguna izatera iritsi den arte. Beste kolore batzuk ditu orain: ekoizpenak ematen dizkionak, hain zuzen ere. Euskal Herrian orain arte egin den musikatik bereizten duen soinua du txuri beltzeko amodio honek. Hori da bere muina, baina zuzenekoetan taldeak egiten duen planteamenduak oraindik ere gauza gehiago eransten dizkio: estetika hutsa ez diren irudiek ikaragarrizko garrantzia baitute emanaldietan. Irudi bereziak ikusiko ditugu hiru pantailatan. Horregatik omen da konplikatua zuzenekoa, oinarri elektroniko asko behar dituztelako, zenbait efektu berezi, zailak direnak gitarrekin, esaterako, nahasten.  Nondik sortu zen taldeari MANENT izena jartzeko ideia? DENIS.- Ez dakit nondik sortu zen, egia esan. Taldekideren batek esan zigun gustuko zuela eta proposatu egin zigun. Bost musikarik osatzen dugu taldea, baina gutaz gain, bada beste hainbat pertsona ere, produktore den Run Down Entertainment-eko kideak, esaterako. Proposamenari denon artean eman genion baiezkoa. Zeri erreparatu zenioten baiezkoa emateko garaian? Zer gustatu zitzaizuen? DENIS.- Interneten begiratu genuen zer jartzen zuen hitz honetaz eta ikusi genuenez, latinez "iraun" esan nahi du, beraz, bazuen esanahi bat eta gero topatu genuen euskarazko hitza ere bazela eta esan nahi zuela "esanekoa", "otzana". Denisek idatzi zituen egitasmoaren muina osatu duten abestiak. Nolakoa izan zen prozesua, idatzi ondoren gordeta eduki eta orain atera egin dituzu? DENIS.- Bai, gutxi gorabehera hala izan da. Abestien hitzak musikarekin batera sortu nituen, biak lotuta zeuden eta hitz batzuk beranduago ailegatu baziren ere, gehienak lehenagotik zeuden. Zergatik euskaraz? DENIS.- Euskaldunak garelako, hemen bizi garelako, euskaraz egiten dugulako. Euskaraz abestea gustatzen zaigu, nahiz eta gaztelania edo ingelesa ere gustatzen zaizkigun... baina pentsatu genuen euskaraz egitea zela aproposena. Pentsa daiteke abestiek hizkuntzak ikasteko bidea eskaintzen dutela. Hala dela uste al duzue zuek? TEDDY.- Bai, niri, esaterako, ingelesarekin gertatu zait hori, errepikatzearen poderioz, azkenean, ulertzea lortu dudala, adibidez. Baina gure diskoaren kasuan uste dut bi aldeko txanpona dela. Izan ere, gure abestien hitzak nahiko zailak direla esan digute batzuek. Oso euskara pertsonala dela esan daiteke. Niri, asko gustatzen zait. DENIS.- Amak halaxe esaten dit niri, zaila, korapilatsua naizela. Erabili dudan euskara zail samarra dela... Hiztegiari begira aritu al zara ba, idazteko garaian? DENIS.- Abestietan bilatu dudana da poetiko samar gelditzea, itxurosoa, politagoa gelditzea, abestia janztea... eta horrekin batera etorri dira hitz horiek guztiak. Fonetikari ere erreparatu diot. IÑAKI.- Uste dut batzuetan bigarren irakurketa duten gauzak esaten dituela Denisek. Hasiera batean, agian, ulertzen ez direnak, baina gero, bere testuinguruan ikusita, ulertzeko modukoak direnak. Pixka bat pentsatu behar da hitzek esaten dutena, ez dago dena zuzenean esanda. Zuen zuzeneko emanaldietan, musikak bezainbesteko garrantzia omen dute irudiek... TEDDY.- Ikusi egin behar da, ezin dizut kontatu. Bideo-artea ikaragarria da. Bere bidez besteek eskaintzen ez dutena eskaintzen dugu guk. Egia da orain ari direla zenbait talde irudiak ere lantzen... IÑAKI.- Guk erabiltzen ditugun irudiak oso onak dira eta gainera oso ondo sinkronizatuta daude musikarekin. TEDDY.- Kontua ez da bideo-artea egitea bakarrik. Gure abesti batean, esaterako, bideoak bakarrik badu esanahia: kontsumismoa, etab... jendeak ikusi egin behar du. Batzuetan abestiak gauza bati buruz hitz egiten du eta bideoak beste bati buruz. Bideoaren bidez ere mintzatzen gara, beraz. Eta ez da infografia hutsa. Denak ere egitasmo ezberdinetan zabiltzate. Zergatik? Ez al da nahikoa talde bateko partaide izatea? DENIS.- Musikan enplegu-aniztasuna justifikatuta dago. IÑAKI.- Alde batetik, Euskal Herria txikia da eta ezin da emanaldi baten truke diru asko eskatu. Kanpoan ibiltzen bazara, ezaguna bazara, agian bai. Eta egia da beste egitasmo batzuetan aritzea oso aberasgarria dela. TEDDY.- Talde batetik bizi ahal izateko, erabateko dedikazioa eskaini behar diozu eta gu zuzeneko emanaldietatik bizi gara. Nahikoak ez badaude, beste hainbat talderekin jotzen edo abesten ibili beharra daukagu, ezinbestean. DENIS.- Edonola ere, azpimarratu nahiko nuke guri asko gustatzen zaigula egiten duguna eta taula gainean gozatu egiten garela musikarekin... urte dezente daramatzagu musikaren munduan eta neurtuko bagenu zenbat diru irabazi dugun, seguruenik, ikusiko genuke ez digula inondik inora sortutako gastua ordaintzeko balio izan. Musikatik bizitzea zaila da oso. Eskaintzen duzuen irudiaz galdetu nahi dizuegu. Ukitu modernoa eman nahi izan diozue. Produktoreak bultzatu duen irudia izan al da? TEDDY.- Ni horrelakoxea naiz eta argazkietan ikusten den bezala janzten naiz normalean... modernoak baino, nik esango nuke interesa pizten dugula eta alproja puntu bat ere badugula. Ez gaude mozorrotuta, baina egia da irudi jakin baten bila joan ginela. IÑAKI.- Argazkietan dugun arropa ez da berezia, erabiltzen ditugun jantziak dira. DENIS.- Egia da irudi bat saldu behar dela. Gure kasuan, diskoetxeak, produktoreak eta guk, bostok, erabaki genuen zein zen irudi hori.  Boskotea, banan-banan DENIS (Ahotsa eta gitarra akustikoa) Tolosan jaioa, 1994. urtean hasi zen musikaren munduan. Estilo desberdinak jorratzen zituzten hainbat taldetan hartu du parte. Madrilen ere bi urtez aritu zen eta 2000. urtean bere abesti propioak sortzen hasi eta "Djabú" bezalako egitasmo ugaritan partaide izan zen. "MANENT" taldearekin, musika elektronikoan murgildu da lehen aldiz. IÑAKI (gitarra elektrikoa eta akustikoa) Tolosan jaio bazen ere, Donostian bizi da gaur egun. Goi mailako musika-ikasketak egin zituen Donostiako musika kontserbatorioan, gitarran espezializatuz. Gaur egun, gitarra-irakasle izateaz gain, "ITZALAK" taldeko kide ere bada. Gitarra akustikoa, klasikoa eta elektrikoaz gain, bouzouki eta oüd arabiarra ere jotzen ditu. JUANJO (baxu elektrikoa) Tolosan jaio eta bertan bizi da. Bere musika-tresna baxua da. Labrit bakarlariaren baxua izan zen eta beste hainbat artistarekin ere jo izan du: Julia León, Zaldibobo, Stop... etab.     FERMIN (bateria) Eskarmentu handiko tolosar bateria dugu Fermin, urteetan zehar bere estiloa fintzen joan dena .1997. urteaz geroztik estilo desberdinetako taldeetan hartu izan du parte eta orain bere jakinduria guztia "MANENT" taldeari eskaintzeko prest dago.   TEDDY (teklatuak) 16 urte daramatza hemengo eta hango gauetan Dj modura lanean, Euskal Herriko Jazzberri edo Txuribeltz aretoetan aritu izan da eta beste guztietan ere gonbidatu modura. Gaur egun Manent proiektuan erabat murgilduta dago, baina noizbehinka Londonerako hegaldia hartzen du.   Taldeari buruzko informazioa nahi izatera, jo helbide hauetara: www.myspace.com/manenthisia  http://www.rundown-e.com/ MANENT - NIRE MUNDURA Cargado por RunDownEntertainment