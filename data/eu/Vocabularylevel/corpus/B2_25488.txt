Docutec Aita berriak Seme-alabekin ibiltzen diren aita berriak deskribatzen ditu lehenik. Zer eta nola egiten duten. Azkenean galderatxo batzuk eta zalantza batzuk azaltzen ditu. Hondartzan edo piszinan ikus ditzakegu egun hauetan. Aita berriak dira. Seme-alaba txikiak dituzte eta, nahiz eta berrogeiak hurbil ikusi, oraindik gazteak dira. Guk izan genituen aitekin zerikusi txikia dute aita hauek. Batek esaten zidan moduan, noizbait sukaldera joan behar izanez gero, bere aita galdu egingo zen bere etxean. Aita berri hauek, ordea, ezberdinak dira, eta, gainera, sarri askotan, etxeko sukaldariak beraiek izaten dira. Beren bikotekidea haurdun egon zenean, arnas-ariketak ikasi zituzten. Erditzeko unean paritorioan egon ziren, eta batzuek zilbor-hestea moztu zioten jaioberriari. Ia egunero bainatzen dute umea eta, biberoia prestatu behar denean, di-da batean prestatzen dute. Ondo dakite nolako pixoihala erabili, eta merkeago non erosi ere badakite. Haurtzaindegiko beste umeak ezagutzen dituzte. Seme-alabak ibiltzen ikasten duen garaian, giltzurrunak birrinduta izaten dituzte eta, herriko plazan edo parkean, beste aita eta amekin batera ordu mordoa sartzen dute. Aita berri hauek piszinetako nesken aldageletan ikusten ditugu, alabak igeriketa ikastaroa egiten duenean. Astebururo herriz herri joaten dira, semeak futbol partida daukanean. Noten berri izaten dute, ikasketetan laguntzen diete eta seme-alaben lagun guztien izenak, eta beraien gurasoenak ere bai, ongi dakizkite. Aita berantiarrak izaten dira kasu askotan (amak ere bai), baina rol berria bereganatzen ikasi dute. Aitatasunari dagokiola, gizon askok aldaketa handia egin dutela onartzekoa da, eta aldaketa onerako izan dela. Familia-harremanak berriztatu izan dira. Kontua litzateke jakitea nola eta zergatik gertatu diren aldaketa hauek. Zein puntutaraino izan den gizonen iniziatiba (mendetako egitura zaharra apurtzeko beharra) ala ez ote den izan bikotekidearen exijentzia, honen lan-egoerak behartuta. Aldaketen zenbat gauza bururatu zaien gizonei, eta zenbat den emakumeek eskatuta, denetara heldu ezinean baitabiltza. Seme-alabek irabazi dute, zalantzarik ez dago. Orain falta da ikustea nola berriztatzen den bikotea. Gizonek aita berriak izaten ikasi baitute, baina ea nola egiten duten bikotekide berria izatearena. Rol zaharrari utzi eta rol berria topatu ezinean dabil hainbat gizon, bikotekideak zer eskatzen dion ulertu ere ulertzen ez duela. *