Aldizkari Digitala Francisco Durrio, Gauguinen aztarnen gainean Bilboko Arte Ederren Museoan Francisco Durrio eta bere lagun artisten lanak daude ikusgai. Ia 200 artelan denera. Durrio Valladoliden jaio zen 1868. urtean eta Parisen hil zen 1940an. Haurra zelarik Bilbora etorri zen eta Atxuriko Arte eta Lanbide eskolan ikasi zuen Antonio Maria Lecuona margolariaren tailerrean. Ondoren, Madrilen San Fernando Arte Ederren Akademian matrikulatu zen. 1889. urtean Parisera joan eta Montmartre auzoan bizitzen jarri zen. Han artista ezberdinak ezagutu zituen: Paul Gauguin, Pablo Picasso, Zuloaga, Ramon Casas, Anglada-Camarasa, Adolphe Monticelli eta abar. Ernest Chaplet zeramistaren tailerrean Paul Gauguin ezagutu zuen eta adiskide minak egin ziren. Parisen taldeko erakusketa batzuetan parte hartu zuten elkarrekin. Gauguinek, Tahitira bizitzera joan zenean, Durriori utzi zizkion gordetzeko bere artelanak. Zahartzaroan estualdi ekonomikoak jasan zituen eta Horacio Echevarria, bere mezenasaren laguntzari esker Parisen jarraitu zuen bizitzen. Bere artelanak ez dira ezagunak nazioartean. Bilbon urte gutxitan bizi izan zen arren, harreman estua mantendu zuen Durriok hiriarekin. Javier Gonzalez Durana, erakusketaren komisarioak, 150 artelan katalogatu ditu. J. Gonzalez de Duranak dio Francisco Durrio berritzailea eta diskrezio handiko artista izan zela. Halaber “tristea” eta bere bidea aurkitzen asmatu ez zuena. Bere artelanak modernitatearen alorrean sartzen dira eta garai hartako euskal artegintzan eragin handia izan zuen. Oso gogoko zuen sinbolismoa. Kleopatra sugeari musu ematen Francisco Durrioren obra oso anitza da. Eskulturak, margoak, harribitxien diseinuak, zeramikak eta arkitektura-lanak gauzatu zituen. Durriok gaztetan egin zuen eskulturetako bat “Gaztearen burua” da. Eskultura honek Tahitiko indigena baten irudia islatzen du. Gauguinen eragina nabarmena da obra honetan. Gaztearen burua “Juan Crisostomo de Arriagaren monumentua” da bere obrarik ezagunena. Arriaga konpositoreari egindako monumentu eskultorikoa da. Bilboko Arte Ederren Museoaren atarian dago kokatua. Ez da Arriagaren erretratua, lira bat eskuetan duen emakume baten irudi alegorikoa baizik. Juan Crisostomo de Arriagaren monumentua Francisco Durriok arkitektura lanak ere egin zituen. Adibidez: “Temple de la Victoire” Mundu Gerran hildakoei eskainitako eraikuntzaren proiektua. Artelan honengatik Frantziako Legion d’Honneurreko Zalduna izendatu zuten. Temple de la Victoire Eta Cosme Echeverrieta sendiarentzat Getxo hilerrian egindako mausoleoa. Obra sinbolista hau bukatzeko 20 urte behar izan ziren. Atzera begirako erakusketa hau Picassok, Gauguinek, Juan de Echevarriak… Paco Durriori egindako erretratuekin hasten da. Jarraian Zuloagak, Adolfo Guiardek, Paul Sérusierrek, Santiago Rusiñolek, Ramon Casasek… margotu zituzten Pariseko paisaiak daude ikusgai. Eta azkenik, Gauguinen olioak, paperean margotutako lanak, material ezberdinetan egindako erliebeak, zeramikak, zilar eta urregintzako piezak… Francisco Durrioren Arte Eder Museoko erakusketa irailaren 15ean bukatuko da.  