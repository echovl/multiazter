Docutec Itsaso Hondarribiaren argazki beltza deskribatzen du Mendizabalek: ageriko droga-salmenta, moto-karrera zaratatsuak, bandalismoa, lapurretak etxeetan, komertzioetan... Hondarribia, herri txikia, dio kanta zaharrak. Eta zaharrek «Herri txikia infernu handia» esaten zuten. Bazekiten zerbait... Alardearenak herenegun, erraustegiarenak atzo, Jokin zenarenak gaur-bihar-etzi, besterik ez dabil guztien ahotan. Hiru auzi horien gainean nik ezin diot ezer berririk erantsi hedabideen ahots-burrunbari. Hala ere, eta infernu txikiaren hariari ostera helduz, jakin beza Gipuzkoak (itsaso, mendi, argi eta lore ederrez gain) zer dagoen hemen berri aspaldion: ageriko droga-salmenta, moto karrera zaratatsuak, bandalismoa (zenbait dendaren aurrean gaztetxo mukizu banda jarri eta kristorenak eta bi egin dendariari, esaterako), lapurretak etxeetan, komertzioetan... Ez da giro infernuan. Moto karrerak. Baserritar etorbidetik hasi eta Kai Berriraino eskandaluzko iskanbilak jasaten ditugu auzook, gauero kasik, gaztetxo txoroen ibili horien erruz eta orruz. Hamaika kexa luzatu izan da udaletxera. Baina Murphirena bete da berriz: «Egoera gaiztorik gaiztoena gaiztoagotzeko gai da». Zer egin zuen Udalak? Ertzainak, udaltzainak, isunak eta auzo-errespetua ezarri beharrean (guri majo irakatsi digute autoan edan gabe ibiltzen !), errepidean alderik alde sekulako tontorrak ezarri zituzten. Egundokoak. Hamar bat.  Eta tontor horietako batean tamalez, motoan eguerdiz zuzen zihoala, Itsaso 26 urteko lorea hil da. Jakin duzue ezer probintzian? Ez dut uste. Istripuaren hurrengo egunean tontor guztiak kendu zituzten, ipurditik aterata. Zergatik ote...? Probintziak hau ere jakin dezan dut idazten, tontorgilearekin haserre, lutuzko haserre itoan; eta Itsaso Galvany zenaren familiarekin, atsekabe latzean, lagun-min.