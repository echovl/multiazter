Docutec Arratoi handiak eta barraskilo erraldoiak AEBn Zenbait animalia exotiko ugaltzen ari dira, eta adituek ez dakite euretariko asko AEBetara nola iritsi diren ere, Afrikako arratoi handiak, barraskilo erraldoiak, pitoi sugeak... hedatzen ari dira. Kontrol gabe ugaltzen ari dira zenbait piztia AEBetan. "Snakehead" ("suge- buru") deitzen den Asiako arrain orojale bat da ugaltzen ari den animalietako bat. Zenbait egun uretarik kanpo bizitzeko gai da arrain hori, eta dagoeneko Marylanden, Massachusettsen, Kalifornian eta Hawain ikusi dute. Floridan, berriz, Ganbiako arratoi handiak ugaltzen ari dira, eta adituen ardura piztu du horrek, inguruetako sistema ekologikoan kalte egin dezaketela uste baitute. Zientzialariek ez dute argitu piztia horiek nola iritsi diren AEBra. Arrisku handia dela diote, bestelako animaliei jana kenduko dietelako; izan ere, lau kilo pisatzen dituzten arratoiak dira, edozein katu beldurtzeko modukoak. Gainera, gaixotasunak transmititu ditzakete eta hegaztien arrautzak jaten dituzte. Birmaniako sugeak ere ugaritu dira, asko etxeetan izan dituzte, eta behin hazi direnean aske utzi dituzte parkeetan, baina arriskutsua da hori egitea. Beste alde batetik, Asiatik iritsi diren kakalardoen izurriak dituzte zuhaitzek. Beste adibide bat barraskilo erraldoiena da. Ume batek Hawain aurkitu zituen hiru barraskilo erraldoi utzi zituen aske bere lorategian 1966an. Handik zazpi urtera 18.000 aurkitu zituzten eta milioi bat dolar eta hamar urte behar izan zituzten barraskiloak akabatzeko.