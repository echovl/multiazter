Docutec Jesus Torquemada: euskara-ikasle Nazioarteko politikan aditua, Jesús Torquemadak (Donostia, 1955) nazioarteko gertakariak aztertzen ditu Euskadi Irratian. Horrez gain, hamaika hitzaldi eta ikastaro gidatzen ditu eta HABE aldizkariko bidaiei buruzko erreportajeak idazten ditu. Izan ere, bidaiatzea omen da bere pasioetako bat eta bost kontinenteetako 60 herrialdetan barrena ibilia da. Donostian jaioa, Iruñean hasi zen euskara ikasten, kazetaritzako ikasketak burutzen zituen bitartean. Donostiara itzuli zenean, berriz, hainbat euskaltegitan aritu zen hizkuntza hobetu nahian. Azkenaldian, bere jarduerak eskatzen dion maila altuari eusteko, mintza praktika ikastaro bati ekin dio. Euskara ikasteko garaian, komunikabideek lagundu diotela gehien baieztatzen du. 1. Zein da zure ama-hizkuntza? Gaztelania. 2. Noiz eta nola hasi zinen euskara ikasten? Iruñean hasi nintzen, 1972an. Donostiarra naiz, baina Iruñean burutu nituen Kazetaritzako ikasketak. Bertan nengoela, hain zuzen, euskarazko ikastaro bat antolatu zuten Arte eta Lanbide Eskolan. "Euskara hire laguna" liburu historikoa erabiltzen genuen. Hori izan zen nire lehen kontaktua euskararekin. Gero, Donostian, euskaltegi batzuetan ibili nintzen, Urratsen eta Ilazkin bereziki. Hamargarren mailara edo heldu nintzen. 3. Zerk bultzatu zaitu birziklatze ikastaroa egitera? Nire jarduera profesionalean oso maila altua behar dut. Ez dut inoiz EGAren azterketa prestatu, EGArik behar ez dudalako, baina bai maila altua. Horregatik, mintzapraktika ikastaro batean sartu naiz. 4. Zer izan da zuretzat errazena eta zer zailena ikasteko garaian? Zailena, aditzen egitura, noski. Are gehiago, esaldien egitura esango nuke. Euskaraz preposiziorik ez dagoenez, gaztelaniarenarekin alderatuta, sistema oso desberdina da. Errazena, berriz, ahoskera. Euskarak eta gaztelaniak bost bokal berberak dituzte, eta kontsonanteei dagokienez, behin z, tz, tt eta ts soinuak ikasita, ez dago apenas konplikaziorik. 5. Ikasi al duzu beste hizkuntzarik? Bai, frantsesa eta ingelesa. 6. Zure ustez errazago ikasten al da hirugarren hizkuntza bigarrena baino? Zergatik? Horrela omen da eta logikoa dirudi, baina ni ez nago ziur. Arabiera edo txinera ikasteko ez dut uste frantsesa hitz egiteak laguntza handia emango duenik... 7. Zer egin nahiko zenuke euskaraz?: irakurri, hitz egin... Irakurri, idatzi, ulertu eta hitz egin, gaztelaniaz egiten dudan eran. 8. Nolako hizkuntza iruditzen zaizu euskara: polita, musikala, gogorra...? Soinu gogorra dauka, baina hitz politak ere bai. Pinpilinpauxa, esate baterako. 9. Erraz pasatzen al zara zure ama-hizkuntzatik euskarara? Egia esan, ez. Gehienetan, nire baitan itzulpena egin behar dut. Horregatik, ni erdi euskalduna naizela diot. 10. Zer egiten duzu zeure kabuz euskara lantzeko? Euskarazko komunikabideak (irratia, prentsa, telebista) entzun, irakurri eta ikusi. 11. Zerk edo nork lagundu dizu gehien euskara ikasteko garaian? Komunikabideek, hain zuzen ere. 12. Zer esango zenioke jendeari euskara ikastera animatzeko? Gure gizartean komunikazio-tresna garrantzitsua dela eta euskara, zaila izan arren, ikasgarria dela, beste edozein hizkuntza bezala. Behar beste denbora hartu eta ez etsi!