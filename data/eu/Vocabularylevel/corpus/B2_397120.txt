Docutec Oin diabetikoa Diabetesa XXI. mendeko gaixotasun garrantzitsuenetako bat ari da bihurtzen diabetesa herrialde garatuetan. Azken ikerketen arabera, biztanleriaren % 10i erasaten dio gaixotasun kroniko honek. Diabetesaren ondorio larriez jabetuta, bada bere burua ongi zaintzen duenik. Dena den, biztanleriaren beste zati batek hainbat arazo izan ditzake, diabetesa duenaren ezjakintasuna dela-eta edo gaixotasun honen zainketak modu desegoki batean egiteagatik. Diabetesa duten pertsonek hainbat konplikazio izan ditzakete bizitzan zehar, hala nola, zirkulazio-, neurologia-, hezur-, giltzurrun- zein ikusmen-asalduak. Horiek guztiek diabetikoen bizi-kalitatea murrizten dute. Hainbat espezialista ezberdinen arteko elkarlanari esker helburu baikorrak lortzen ari dira jadanik; hala eta guztiz ere, oraindik lan asko egin beharra dago eremu honetan. Osasun-arloan sarritan entzuten dugun hitza prebentzioa da, eta diabetesaren kasuan hori izango da bai gaixotasuna eta baita honek eragiten dituen konplikazioak saihesteko gakoa ere. Oin diabetikoa Hainbat ikerketaren arabera, diabetiko guztien % 30ek oinetako arazoren bat izango du bere bizitzan. Hori dela-eta, gaixo diabetikoen oinei zainketa berezi batzuk eskaini behar zaizkie podologiaren alorrean. Izan ere, oinetan aurki daitezkeen gainkargak, gogortasunak, helomak, azazkal inkarnatuak, juanikoteak, mailu-behatzak, etab., okerrera egin dezakete diabetesak eraginiko arazo neurologikoen ondorioz. Gaizki egokitutako oinetako batek sortutako zauri txiki baten sendatze-epea asko luzatu daiteke diabetesak eragiten dituen zirkulazio-arazoen ondorioz. Bestalde, zaurian sorturiko hainbat infekziok, sentikortasunaren galerak eta zirkulazio txarrak bultzaturik, ondorio larriak ekar ditzake diabetesa pairatzen duen pertsonaren oinetan. Behatz- eta oin-mozketak dira askotan prozesu horren azken pausoa. Paziente diabetikoak biztanleria osoarena baino 10 aldiz handiagoa du oin-mozketa izateko arriskua (traumatismo baten ondorioz gertatzen direnak alde batera lagata). Hurrengo hiru urteetan beste oina mozteko arriskua % 50eraino igotzen da. Oin diabetikoaren tratamendu desberdinen nondik norakoak ezartzerakoan, Wagnerrena da sailkapen erabilgarriena: ?  0 maila. Ez dago ultzerarik baina hezur okerrak, juanikoteak, mailu-behatzak, gogortasunak, kailuak, etab. ageri dira. ?  1 maila. Azaleko ultzera nahiz infekzioa. ?  2 maila. Ultzera sakona. Hezurrak zein muskuluak mindurik daude, baina infekzioak ez ditu oraindik kaltetzen. ?  3 maila. Ultzera sakona. Hezurrak eta muskuluak kaltetuak daude eta infekzioak eragina du. ?  4 maila. Behatzetako, oin-aurre edo orpoko gangrena mugatua ?  5 maila. Oin osoko gangrena zabala. Oin diabetikoetan, tratamendu desberdinak ezartzen dira, lesio-mailaren arabera. Tratamendu ortopodologikoak, plantillak, oinetako egokiak, ortesiak, zainketako protokoloak, sendaketak, kirurgia, fisioterapia eta protesiak diabetikoen bizi-kalitatea hobetzea dute helburu. Prebentzioa tratamendurik egokiena Gaixo diabetikoaren tratamendua arazo larri zein kronikoak sendatzean datza. Lau dira jorratzeko bide nagusiak: dieta, kirol aerobikoa, ahoz hartzen diren antidiabetikoak eta intsulina. Bide horien nondik norakoak diabetesaren heziketa baten barne izanez gero, ondorioak zein gaixoaren bizi-kalitatea asko hobetu daitezke. ?  Elikaduraren arloa kontu handiz landu beharrekoa da. Endokrinologiako eta nutrizioko mediku espezialisten esku jartzea ezinbestekoa da. Norberak bere kontura egiten dituen dietak arriskutsuak eta kaltegarriak izan daitezke. ?  Kirol aerobikoa egitea eta ibiltzea ere oso onuragarriak dira. Kirola egiten hastear dagoenari, komeni da azterketa mediko sakon bat egitea. Bigarren motako diabetesa kontrolatua dagoenean, ariketa egitea onuragarria da; pazienteak diabetesa kontrolatu gabe izanez gero, ordea, arriskutsua izan daiteke kirola egitea. ?  Ahotiko antidiabetikoak eta intsulinaren tratamenduak gaixo bakoitzaren analisien arabera egokitzen dira. Pazientearen glukosa-maila neurri egokienetan mantentzea dute helburu medikuen eta erizainen zainketek. Oin diabetikoaren zainketak. Hainbat gomendio ?  Glukosaren neurriak modu zorrotz batean zaindu, gorakadak (hipergluzemiak) zein beherakadak (hipogluzemiak). ?  Sendagile eta erizainen aholkuei jarraitu. ?  Ez erre. ?  Oinen egoera egunero aztertu: zauriak, babak, odolbilduak, gogortasunak, kailuak, etab. ?  Oinak ur epeletan garbitu egunero. Tenperatura egokiena 37 ºC ingurukoa. Ur beroegiak zein hotzegiak larruazalean erredurak sor ditzake. ?  Oinak ongi lehortu, behatz-tarteak bereziki, hezetasuna onddo zein bakterioen infekzioak sorrarazteko giro aproposa baita. ?  Ez ibili oinutsik. Edozein zauri txiki beste arazo larri baten hasiera izan daiteke. ?  Oinetako erosoak erabili: josturarik gabekoak, azpizola gomaduna eta ahal bada larruzkoak. Zapata estuek kontrahorma iltzatzen dute orpoan, zauriak sortzeko arriskuarekin. Zapata handiegiek, berriz, oina aurrera eta atzera ibiltzea dakarte, behatzetan eta azkazaletan odolbilduak eta urradurak sortuz. ?  Zirkulazio-arazoak izanez gero, zapatak arratsaldez erosi, oinak handituta daudenean. ?  Kotoizko galtzerdiak erabili. Hobe kolore argikoak, zauriren batek zikintzen duen ala ez ikusteko. ?  Azazkalak ez moztu, hobe limatzea. Azazkal inkarnatua saihesteko era aproposena da. ?  Azal lehorrak ureadun kremarekin goxatu, behatz-tarteak izan ezik. ?  Artaziak eta kailuak erretzeko ukenduak erabiltzea debekatua dago. Erreduren ondorioak oso larriak izan daitezke eta artaziek ultzerak sorrarazi ditzakete. ?  Arazoren bat dagoenean podologoarengana jo lehenbailehen. _____________________________________________________ Eneko Txurruka, podologoa (Centro Podológico Zarautz)