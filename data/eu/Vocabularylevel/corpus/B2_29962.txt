Docutec Europar garenez gero Europa, esaten genuen, beste kontinente bat balitz bezala, ametsetan erabili ohi den oihartzun motelaz. Europan ez da hau gertatzen, Europan bageunde, Europak ez du behar adina laguntzen, Europan, erdi aroan... ARANTXA URRETABIZKAIA/ Europa, esaten genuen, beste kontinente bat balitz bezala, ametsetan erabili ohi den oihartzun motelaz. Europan ez da hau gertatzen, Europan bageunde, Europak ez du behar adina laguntzen, Europan, erdi aroan... Ipuinak kontatuko bagenitu bezalaxe. Gurutzatzen genuen muga eta haren arantzak eta Europan sentitzen ginen. Eta burutik ez zitzaigun pasatzen etorkizunean gu belgikarrak bezain europear bilakatuko ginenik Ginen, baina ez politikoki. Ginen eta sentitzen ginen, baina ahal zuena ez zen iritzi berekoa. Pirinioak. Paret horrekin egiten zuen topo zibilizazioak. Antzeko zerbait sumatzen genuen Europatik bueltan, Bidasoa zeharkatu bezain laster. Gero historiak aurrera egin zuen, behaztopaka, baina aurrera eta ahal zuenak aitortu behar izan zuen, azkenean, gu ere europearrak ginela. Ordurako hitzak galdua zuen lilura gehiena eta gelditzen zitzaion izpia berehala urtu zen, agian euroa gure patriketan sartu baino lehen. Europan ere arazoak arazo, agintariak agintari, behartsuak behartsu. Orain hauteskunde atarian daude eta beste hauteskunde batzuetan pil-pilean jartzen direnak ere hotz azaltzen zaizkigu gaurkoan, futbol zale arruntari lehen mailako partida agindu ondoren hirugarrenekoa eskaintzen diozunean bezala. Asperdura keinu batez. Eta interesaturik dauden gehienak duela gutxi jokatutako partidaren luzapenean daudela uste dute, berdinketa batera edo bestera bultzatu nahi dute. Jendearen arreta bereganatu ezinik ere lanean jarraitzen duen aktorearen modura, emoziorik transmititu gabe.