Docutec Arteriosklerosia Testu labur honetan gaixotasun honi buruzko datu jakingarrienak azaltzen dira. Arterietako gaixotasun kronikoa da arteriosklerosia. Hona hemen gaitzaren inguruko hainbat jakingarri: Zer da arterioesklerosia? Arterien loditasun eta gogortasuna eragiten duen gaitza da. Arteriaren barnealdetan, astiro-astiro gantzak eta zelulen hondakinak pilatzen dira, eta zenbaitetan butxatu ere egiten dituzte. Horrek ondorio larriak dakartza, izan ere, arteriak odola bihotzetik beste gorputz-ataletara eramaten duten hodiak dira. Zein ondorio izan ditzake gaitzak? Kaltetutako arteriaren araberakoa izaten da hori. Bihotzekoak, garuneko enboliak edo gangrena eragin diezazkioke gaixoari eritasunak, epe luzera. Normalean adinean aurrera eginda agertzen dira horrelako arazoak. Zer egin daiteke gaitza saihesteko? Arteriak garbi eta malgu izatea, urteetan aurrera egin ahala, gero eta zailagoa da. Denboraren poderioz malgutasuna galtzen dute, eta hondakinak pilatu egiten dira. Adinaren ezinbesteko ajea da hori. Saihestezina. Nolanahi ere ariketa fisikoa maiz egitea, elikadura orekatua izatea eta tabakorik ez erretzea aintzakotzat hartzeko aholkuak dira. Gaitza oso larria denean zer egin? Zenbait kasutan, kirurgiara jo behar da. Bihotzeko zainetako butxadurak osatzeko hainbat ebakuntza mota egiten dira. Esaterako, arrunt ezagunak dira angioplastia egitea eta by-passa ezartzea. Emakumeei zein gizonei berdin erasaten die eritasunak? Gaztetan gizasemeen artean erasokorragoa izaten da; baina emakumeek obuluak ekoizteari lagatzen diotenean, menopausia ostean, latz erasaten die beraiei ere.