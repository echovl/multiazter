Docutec Euskal nortasuna modernitatean Euskaldunon berezitasunez eta euskaldunok modernitatean txertatzeko dugun erronkaz jardun du EHUko irakasle Alfontso Martinez Lizarduikoak. Alfontso Martinez Lizarduikoak curriculum luzea du: idazlea, pentsalaria, ingenieritzan doktore eta EHUn irakasle. Bere ardura nagusia, baina, euskal antropologia da, eta aurkikuntzarik handiena euskal kultura izan duela kontatu digu.  25 urterekin hasi zen euskara ikasten, eta ordutik hona euskal kulturaren zerikusia dutena ikertzen jardun du. Egunero aurkitzen omen du harridura sortzen dion zer edo zer. Duela gutxi "Gaiak" argitaletxeak kaleratutako Cavalli-Sforzaren liburu bat aurkeztu zenuen. Bertan, geneen eta hizkuntzen artean dagoen harremana aztertu du. Zeintzuk dira ondorio nagusiak? Munduko hainbat tokitan geneak nola banatzen diren aztertu, eta banaketa horrek hizkuntzen zuhaitz genealogikoaren antz handia duela ohartu da Cavalli-Sforza. Euskarak hartu dituen lurraldeen eta gene jakin batzuen banaketak bat egiten dutela dio. Inbasio indoeuroparra gertatu zen herrietan, geneen fluxua gertatu zela antzeman du, ekialdetik mendenbalderantz indarra galduz joan zena eta Euskal Herrian amaitu zena. Euskal Herria da gene horien kontzentrazio handiena duen lurraldea. Sforza ohartu da Euskal Herrian hizkuntza indoeuroparra izanik, gen horiek euskaldunen izaera aurreindoeuroparra baieztatzen zutela.. baieztapen horrek, herri bezala, nortasun kultural izugarria ematen digu. Zure hitzetan euskaldunok Europako azken indigenak gara. Sforzaren ikerketek bide hori jarraitzen du. Euskaldunok Europa Zaharraren arima gara; garai hartako, Goi Paleolitikoko, testigantza. Europak duen altxor kultural baliotsua gara, oraindik bizirik dena, baina behar bezala zaintzen ez dena. Pirinioetako hartza galtzearekin kezkaturik agertzen gara, eta euskal kulturarekin zer? Benetako arriskua ikusten al duzu? Euskal kulturaren atzean dagoen arazoa, azken batean, politikoa da.- Kultura, politika eta ekonomia elkarren eskutik doaz. 24 orduz egunero euskaraz egiterik ez badugu, benetako askatasunik ez dugulako da. Azkenean, arazo linguistikoa politiko bihurtu da. Hemen eta orain, edozein lan egiteko, euskara erdara bezain ona dela ozenki esan behar da. Badakit oztopoak handiak direla, guztia politizatu nahi baitute. Gazteek rol garrantzitsua izango dute egiteko, ezta? Bai, niretzat izugarrizko erronka dute egungo gazteek. Huts egiten badute, katea eten egingo da eta euskal kultura betirako galduko du. Barandiaranek eta Azkuek mitologia arloan bere garaian egindako lana gaurko kultur alor zabalean egin beharko luke. Gazte horien heziketa nahikoa zaintzen al da? Ezagutzen al dute euskal kultura? Unibertsitatean, euskal adarretan zertxobait egiten ari dira. Euskal adarrak, hain zuzen, ikasleek indar handia egin dutelako daude hor, ez dira erabaki politiko baten ondorio. Hala ere, oraindik, erdal adarrak baino indar gutxiago dute. Bestalde, unibertsitatera heltzen diren ikasle berriei dagokienez, euskal historiaz, euskal antropologiaz, euskal baloreez, gutxi dakitela sumatzen dut, baita euskal adarretan dabiltzanek ere... Eskoletan euskara irakasten da, baina esperantoa edo ingelesa bezala, kultur mamirik gabe. Hizkuntza da bertako kultura transmititzeko bitartekoa. Batak bestea gabe, herri bezala desagertzera garamatza. Zer mantendu du egungo euskaldunak aurreko garaietako euskaldunengatik? Baditugu ohitura berezi batzuk, inposatu diguten sistemari inkontzienteki aurre egiten diotenak. Modernitatearen azpian badugu arima indigena. Horren adibide dira gizarte harreman sozialak: elkarrekin ibiltzeko joera, familian eta mahaiaren inguruan jatekoa... "Elkar" hitzak biltzen du hori guztia. Guztiok batera, zerbaiten inguruan biltzeko joera hori. Hori guztia ez da beste leku batzuetan gertatzen.