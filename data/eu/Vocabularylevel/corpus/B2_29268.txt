Docutec Oilaskoen gripea Behi eroak,Asiako pneumonia atipikoa eta, orain, oilaskoen gripea. Birologia Elkartearen esanetan, Asian berriz agertu den oilaskoen gripea duten gaixoen heriotza-tasa altua da. Erne, beraz. Gaixotasun hori dutenen artean heriotza tasa altua dela adierazi du Birologia Elkarteak Birus horren sintomak zituzten beste bi pertsona eraman zituzten ospitalera Hanoin atzo Birologia Elkartearen esanetan, Asian berriz agertu den oilaskoen gripe hori duten gaixoen heriotza tasa altua da, eta SARS gaixotasuna bezain larria izan daitekeela ohartarazi dute. Hegaztien gripearen ondorioz hiru pertsona hil dira Vietnamen, eta atzo jakinarazi zutenez, beste bi eraman dituzte Hanoiko ospitalera. Birologia Elkarteak bat egin du Osasunerako Mundu Erakundearekin (OME), Asian agertu berri den oilaskoaren gripearen arriskuaz ohartarazteko. Patologia hori duten gaixoen artean heriotza tasa altua da, eta SARS gaixotasuna bezain larria izan daitekeela adierazi dute Birologia Elkartekoek. Vietnamen hil direnei buruz adierazi zuen oraingoa Hong Kongen 1997an birus horrek izan zuen «piztaldia»ren antzekoa izatea espero duela. Horrez gain, litekeen izurri bati aurre egiteko neurri sendoagoak hartzea beharrezkoa litzakeela uste du. «H5N1 birusa (hegaztien gripea) gizakien gripearen birus komuna bezain erraz igortzen bada, oilaskoen gripeak kalte larriagoak eragiteko ahalmena dauka», adierazi zuen Peter Cordingleyk, Manilako OMEko bozeramaileak. Pneumonia atipikoak iaz utzitako 774 hildakoak gutxi balira bezala, orain, gizakiarentzat hilgarria den oilaskoaren gripea agertu da berriro Asiako ekialdean. Hego Korea, Japonia eta Vietnam izan dira zonalde kaltetuak. Oilaskoen gripearen ondorioz hiru pertsonaren heriotza egiaztatu zuen OMEk azken horretan. Gaixotasun horren sintomak zituzten beste bi pertsona Hanoiko ospitalean zeudela adierazi zuten atzo Vietnamgo osasun agintariek. Hego Korean 16 hegazti haztegi kutsatu direla baieztatu zuten hango agintariek, eta oraindik ez dakite non hasi zen kutsatzea, horregatik birusa beste baserri batzuetara zabal daitekeen beldur dira. Japoniako agintariek ere detektatu dituzte oilaskoaren gripearen kasuak. Herrialde horietako egoerak Taiwango Gobernua hegaztien inportazioak kontrolatzera eraman du. Hong Kongeko kasuan, herrialde kaltetuei hegaztiak erostea debekatu du eta baserritarrei beren hegaztiei txertoa jartzeko agindu die. Cantonen, berriz, (Txina) jateko diren hegazti basatien sarraskia bultzatzen duen kanpaina hasi dute probintziako hegazti haztegi guztietan.