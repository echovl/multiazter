Docutec Azaleko gorabeherak Dermatitisak pertsona askoren eguneroko bizimodua baldintzatzen du. Dermatitis atopikoa —ekzema ere deitzen zaio— azaleko arazo kroniko bat da. Azalean ezkata antzeko batzuk ateratzen dira. Ezkata horiek hantura eta azkura eragiten diote gaixoari. Azkura handia denean, gaixoek hatz egin behar izaten dute. Hori dela eta, azaleko hantura areagotu egiten da, eta larruaren antzeko testura hartzen du. Dermatitis atopikoa dutenek alergia, asma edota errinitisa izan ohi dute aldez aurretik. Erreinitisa oso ohikoa da gure artean, eta sintoma hauek ditu: doministikuak, sudurreko kongestioa eta begi gorrituak. Haurren artean izaten dira dermatitis kasu gehienak, hiru urtetik beherako haurren artean. Adin horretatik aurrera sintomak gutxitu egiten dira, eta txikiek hobera egiten dute. Helduen kasuan, dermatitisa kronikoa izaten da. Badira dermatitisaren sintomak areagotzen dituzten psikologiari eta ingurumenari lotutako sintomak: tenperatura aldaketak, azala lehorra izatea, estresa, urarekin lan egitea... Hauek dira dermatitisaren sintoma esanguratsuenak: AZKURA ETENGABEA: Kasu horietan, gaixoak hatz egin behar izaten du. Hori nahiko arriskutsua da. Izan ere, zauriak egiten dira azalean. BABAK: Normalean, zornea jariatzen dute. Zarakarra izaten dute inguruan. GORRITASUNA EDO HANTURA: Baben inguruko azal zatian gertatzen da hori. AZALEKO ERUPZIOAK: Masailetan eta ukondo nahiz belaunen barnealdean. AZAL LEHORRA: Masailetan, ukondoan eta belaunean ez ezik, lepoan, eskuetan, hanketan eta betazaletan ere gerta daiteke hori. AZALA HARAGI BIZITAN: Gehiegi hatz egiteagatik gertatzen da hori. ZORNEA ETA ODOLA BELARRIAN: Kasurik larrienetan, gaixoak belarriko infekzioa izan dezake. Sintomen larritasuna aldatu egiten da gaixo batetik bestera. Eguneroko bizimodua ere baldintza dezakete. Beraz, kontuz ibiltzea komeni da. Hori bai, diagnostikoa sendagileak egin behar du. Arriskutsua da gaixoa bere kabuz botikak hartzen hastea. Medikuak ondo aztertu behar du gaixoaren azala. Izan ere, dermatitisaren sintomak azaleko beste gaixotasunen antzekoak dira. Beraz, diagnostikoak zehatza izan behar du. Ahal den neurrian saihestu egin behar dira sintomak larriagotzen dituzten elementuak: alergia eragiten duten jakiak, ura, artilea eta lanolina. Azala garbitzeko, xaboi neutroa erabili behar da. Tenperatura aldaketek eta estresak izerdia eragiten dute, eta hori ez da batere ona azalarentzat. Lore esentziak Gainerako gaixotasunekin gertatu bezala, lore esentzien terapiak hiru arlotatik egiten dio aurre dermatitisari: psikikoa, energetikoa eta fisikoa. Hiru arloak banan-banan ikertzen dira, eta dagokion tratamendua agintzen zaio gaixoari. Lore esentziak, tantak eta homeopatiako kremak erabiltzen dira bati bat dermatitisa sendatzeko. Bach doktorearen esentziak ez ezik, Ameriketako Estatu Batuetako Richard Katz eta Patricia Kaminski doktoreen esentziak ere erabil daitezke. Gaixoa sendatzen ez bada, oso aproposak dira Ian White australiarraren esentziak. Denera 210 lore esentzia ezagutzen dira gaur egun, eta askotariko gaixotasunak sendatzeko balio dute. Bach doktorearen lore esentzien artean, hauek erabiltzen dira dermatitiserako: sagarrondo basatia, gorostia, agrimonia eta pagoa. Kasu klinikoa Emakumea, 38 urte. 2005eko maiatzean etorri zen lehen aldiz kontsultara. 12 urtetatik dermatitis atopikoa du. Hasierako sintomak nahiko arinak izan ziren: ekzema, azkura eta ezkatatzea. Hori dela eta, ez zion aparteko garrantzirik eman. Lanean hasi zenean, ordea, dermatitisak okerrera egin zuen. Aurpegian, belarrietan eta ilean ekzemak izan zituen, eta baita belarriko infekzioa ere. Antibiotikoak eta kortikoideak hartzeko agindu zion medikuak. Sintomak berehala desagertu ziren, baina botikak utzi eta bi astera berriro agertzen ziren. Azkenean, ia hilero hartu behar izan zituen kortikoideak. Hori dela eta, lagun batek aholkatuta, lore esentzien terapia probatzea erabaki zuen. Lagunari oso ondo joan omen zitzaion bizkarreko ernia bat sendatzeko. Azala garbitzeko eta infekziorik ez izateko, sagarrondo basatia agindu zitzaion. Gero eta azkura handiagoa zuenez, agrimonia ere hartu behar izan zuen. Azkura saihestea oso garrantzitsua da azalean zauririk ez egiteko. Pagoa eta berbena ere agindu zitzaion. Berbenak hantura jaisten laguntzen du, eta pagoa oso ona da azaleko gorritasuna kentzeko. Tantak eta krema bat agindu zitzaion. Tratamendua hartzen hasi eta hilabete batera, sintomek hobera egin zuten. Hain urduri ez egoteko, ariketa batzuk ere agindu zitzaizkion. Izan ere, hori zen dermatitisaren jatorria. Eguraldi onak eta tratamenduak lagunduta, udako dermatitisa desagertu egin zen. Baina udazkenera arte ezin zen jakin erabat sendatua zegoen. Hotza egiten hasi bezain laster, berriro okerrera egin zuen. Beraz, berriro ere tratamendua hartzen hasi behar izan zuen. Aurtengo otsailerako, sintomak erabat desagertu ziren, eta gaixoari senda agiria eman zitzaion.