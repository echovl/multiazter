Docutec Bizi ohitura osasungarriek minbizien herenak saihes ditzakete Minbiziari buruzko txostena eman du argitara OMEk. Bertan dioenez, minbizirik ez izateko prebentzioak garrantzia handia du. Hainbat gaitz izendatzeko izen generikoa da minbizia, minbizi klase asko izan baitaitezke, bularrekoa, biriketakoa, uterokoa, hezurretakoa... Guztiek badute, ordea, ezaugarri komun bat, zatiketa zelularraren mekanismoa aldarazten dute, eta zelula kantzerosoak oso azkar hazi ohi dira, arrapaladan. Abiada bizian ari dira hazten mundu zabalean minbizi kasuak ere. Atzo Osasunerako Mundu Erakundeak (OME) minbiziari buruzko txostena eman zuen ezagutzera Genevan. 1990ean mundu zabalean minbiziak 6 milioi lagun erasan zituela dio, eta iaz, berriz, 10 miloi. OMEren arabera datu horien pisua arin daiteke, kasuen herena bizi ohitura osasungarriekin saihets daitekeela baitio. Tabakoaren eta alkoholaren kontsumoa murriztuz, elikadura orekatua izanez eta B motako hepatitisaren kontrako txertaketak sustatuz, esaterako, minbizi kasuak asko murriztuko lirateke OMEren aburuz. Era berean, osasun zerbitzu egokiak ezinbestekoak direla gogoratu du nazioarteko erakundeak, minbiziak garaiz diagnostikatzea eta era egokian tratatzea ezinbestekoa baita. Hori herrialde orotan ondo egingo balitz minbiziak erasandako erien herenak berandu baino lehen artatuko liratekeela esan dute. Hildakoen kopurua ere nabarmen urrituko litzateke. Gaur egun urtean 6 milioi lagunen heriotza eragiten du minbiziak, mundu zabalean gertatzen diren heriotzen %12. Hogei urte barrurako egiten diren aurreikuspenak, gainera, guztiz ezkorrak dira, urtean minbiziak 10 milioi heriotza eragin ditzakeela uste da. Herri aberats zein behartsuetan Txosten plazaratu berriak argi lagatzen du minbizia mundu osoan ari dela hedatzen bizkor, eta azken urteotan abiada izugarria izan duela herrialde behartsuetan. Herrialde industrializatuetan 4,7 milioi kasu berri diagnostikatzen dira urtean, eta gainerakoetan, berriz, 5,5 milioi. OMEren arabera ezinbestekoa da jendeak minbizia garaiz diagnostikatzen ikastea. Kozkorrak, ezusteko odol isuriak, azaleko orban ezohikoak, urdaileko mina... Minbizi sintoma izan daitezke, eta berandu baino lehen sendagilearengana joatea komeni da. Era berean, bizi ohitura osasuntsuak izan behar dira. OMEren aburuz azken urteotan arazo larria bihurtzen ari da gizentasuna. Pisu gehiegi izateak hesteetan, giltzurrinetan zein bularrean minbizia izateko arriskua handitzen du; horregatik elikadura orekatua izatea komeni da, eta batez ere barazkiak eta fruta jatea. Jakina da haragi asko jateak koloneko minbizia izateko arriskua handitzen duela, eta alkohola neurriz kanpo hartzeak, berriz, ahoan, faringean, laringean, gibelean eta bularretan tumoreak eragin ditzakeela. Era berean, ariketa fisikoa egitea oso garrantzitsua da. Zenbait gai kimiko hurbilean izateak ere minbizia izateko arriskua handitzen du, eta saihestu egin behar dira. Amiantoak, esaterako, biriketako minbizia eragin dezake, anilina koloratzaileek maskurikoa eta bentzenoak, berriz, leuzemia. Hauek guztiak aintzakotzat hartzea ezinbestekoa da OMErentzat. Izan ere, bizitza esperantzak gora egin ahala minbizia izateko arriskua handitu egiten da. Eta aurre egin behar zaio. Prebentzioaren bidean. Jakingarria Minbiziak ere badu generoa Minbizirik ohikoenak aldatu egiten dira gizon eta emakumeetan; adibidez: Gizonezkoak. Biriketako eta urdaileko minbiziak dira gizasmeen artean ugarienak. Prostatako minbizia ere gero eta ohikoagoa bihurtzen ari da, batez ere herrialde industrializatuetan. Emakumeak. Bularretako eta uteroko minbiziak erasaten ditu batez ere andrazkoak. Herrialde behartsuetan oso ohikoa da uteroko minbizia. Tabakoa, minbizi eragile handiaOMEk plazaratu berri duen txostenean luze eta zabal mintzo dira adituak tabakoari buruz. Izan ere, minbizi eragile handia da. Herrialde industrializatuetan minbiziak eraginda gertatzen diren heriotzen %30 tabakoak eragindakoak izaten direla dio txostenak, eta herrialde behartsuetan ere gero eta ugariagoak direla era horretako heriotzak. Tabakoak batez ere biriketako minbizia eragiten du. Minbizi mota horren ondorioz hiltzen diren pertsonen %90 tabakoa erretzeagatik hiltzen direla dio OMEk. Nolanahi ere, biriketako minbizia ez da tabakoak dakarren arrisku bakarra, ahoan, laringean, esofagoan eta urdailean ere minbizia eragin dezake.