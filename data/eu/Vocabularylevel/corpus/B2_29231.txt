Docutec Heriotza, zigorra? Elur malutatxo gorilaren heriotzari buruz: noiztik du animalia batek pertsona batek baino lehen heriotza duin baterako eskubidea? BATISTE EZEIZA Aurreko batean, egunkari batean zera irakurri nuen, Elur malutatxo gorilaren heriotzari buruz: «Eutanasia eman zitzaion, pairatzen zuen azaleko kantzerragatik sufri ez zezan». Eta telebistako zenbait albistegietan gauza bera entzun nuen. Eutanasia. Hitz horiekin azaldu zuten berria. «Txerto hilgarri» edo antzeko eufemismorik ere ez zuten erabili gai delikatu hau ekiditeko. Inork ez al du ezer esan behar? Nik bai, behintzat, eta bakarra ez izatea espero dut, gainera. Hau da nire galdera nagusia: Noiztik du animalia batek pertsona batek baino lehen heriotza duin baterako eskubidea? Nik ez diot inongo animaliari eskubide hau kendu nahi, ez gaizki ulertu; gizakiari eman nahi diot. Animalia batek (gogora dezagun txakurrei, katuei eta beste zenbait konpainiako animaliari ere txerto hilgarriak jartzen zaizkiela heriotza gertu dutenean, «sufri ez dezaten», berriz ere) heriotza mingarri baten arriskua duenean, heriotza aurreratzeko eskubidea du, min hau ekiditeko. Pertsonak, berriz, sufrimendu hau pairatu behar du, nahiz eta eramanezina izan eta Eutanasia eskatzen aritu. Gainera, norbait Eutanasia ematera ausartzen bada, kartzela zigorra ziurra du. «Animaliak izaki irrazionalak dira», esan dezake baten batek. Eta zer? Ez, barkatu; hain zuzen ere. Agian animalia, bere irrazionaltasunean, ez da min hori galarazteko bide bakarra heriotza delakoaz ohartzen, eta ez du hil nahi. Gizakia, bere «arrazionaltasunean», ohartzeko gai da, baita heriotza hau eskatzekoa ere. Eta berau ukatu egiten zaio. Sufri dezala esaten zaio. Heriotzaraino, gainera. Dirudienez, albaitariek medikuek baino buru gehiago dute, alde honetatik behintzat, hilzorian dagoen norbaiti mina galarazteko gai baitira, horretarako hil egin behar badute ere. Gertaera honek Eutanasiari buruzko eztabaida berriro piztuko duelakoan nago. Eta berriro diot, ez diet animaliei eskubide hau kendu nahi, gizakiari eman baino.