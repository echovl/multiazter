Docutec Bikotekidearen zurrungak Astean bost lo-ordu galtzen dituzte emakumeek bikotekidearen zurrungen ondorioz. Surrey Unibertsitateko adituek nabarmendu dutenez, zurrungek min handia egin diezaiokete bikote-harremanari, batzuk banandu ere egin baitira arrazoi honengatik. Hamaika emakumek begiak bildu ezinda ematen dute gaua bikotelagunaren zurrungak direla eta; askok bost lo-ordu galtzen dituzte astean, Surrey Unibertsitateko (Erresuma Batua) ikertzaileek adierazi dutenez. 25 bikoteren kasua aztertu dute zientzialariok, eta, ikerketa hastapenetan badago ere, bikoteek nola egiten duten lo argitu nahiko lukete. "Emakumezkoek bikotekidearen zurrungak entzuten dituztenean, leunkiro astintzen dituzte, baina ez dituzte esnatzen", esan du Sue Venn Surreyko Soziologia Saileko kideak. Ikertzaileak erantsi duenez, emakume batzuk beste gela batera ere joaten dira lokartzeko asmoz."Normalean bikotelagunaren zurrungak onartzen dituzte, eta betiere gizonezkoarentzat onena dena dute kezka nagusi", adierazi du. Zurrunga egiten dutenak emakumeak direnean, ordea, gizonezkoen jarrera oso bestelakoa da, "bikotelaguna esnatu ohi dute eta medikuarenera joatea gomendatzen diote, zurrungak osasunerako kaltegarriak diren edo ez jakiteko", esan du Vennek. Melissa Hack Loaren Elkarte britainiarraren zuzendariak nabarmendu duenez, zurrungek kalte handia egin diezaiokete bikote-harremanari, asko banandu egin baitira arazo horrengatik. Hacken ustez, ez dago lotsatu beharrik, zurrunga eztarriaren atzeko partean sortzen den zaratatxoa besterik ez baita; lo egitean muskuluak erlaxatuta daude eta orduan egiten dute zarata.