Docutec Ezkontza Onartu berria den ezkontzaren zabalkundea zibila bada ere, eliza katolikoari iruditzen zaio berak barrurako dituen legeak kanporako ere balio dutela, are gehiago, elizatik kanpo ere derrigorrezkoak direla. ARANTXA URRETABIZKAIA/   Gutxi irauten omen du alaitasunak behartsuaren etxean eta apenas ikusi genuen gizon eta emakume mordoa komunikabideetan, pozaren pozez, azkenik gehienoi bezala ezkontzeko eskubidea aitortzen zitzaielako, espero zitekeen kontrako uholdea heldu zitzaigunean, zakar eta gupida gabe. Vatikanotik, noski Aita Santu berriaren inguruko baten hitzetan. Bertako buruzagi batek adierazi digu sexu bereko pertsonak ezkontzen badira, ezkontza bera jartzen dela arriskuan, han eta hemen adreilu bat galtzen duen etxearen antzera. Azkenean, ezkontza bera gelditzen omen da zentzurik gabe, lehendik eskubide hori zutenei pertsona berriak gehitzen bazaizkie. Kontuan izan lehen ezkontzen zirenei ez zaiela eskubide hori galarazten. Eta, dirudienez, gure inguruko jendea oso zalea da ezkontzarekiko. Esan ziguten aspaldian ohitura hori galdu egingo zela baina alderantziz gertatzen da: behin ez ezik, jendea birritan edo hirutan ezkontzen da eta bakoitzean sekulako festa antolatuz, erritoak, bazkariak, opariak, bidaiak. Vatikanoari, ordea, iruditzen zaio ezkontza, berez eta betirako, gizon baten eta emakume baten arteko lotura dela, berez eta betirako umeak sortzeko helburuarekin. Eta kitto. Gainera, onartu berria den ezkontzaren zabalkundea zibila bada ere, eliza katolikoari iruditzen zaiola berak barrurako dituen legeak kanporako ere balio dutela, are gehiago, elizatik kanpo ere derrigorrezkoak direla. Ezkon bitez gurari hori dutenak, nor bere gustura. Onartu berria den legeak ez baitu inor horretara behartzen. Eta izan dezagun bakea, ahal bezain ugari.