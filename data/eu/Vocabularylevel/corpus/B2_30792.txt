Docutec Bazen behin... Gengis Khan Napoleon aski ezaguna da guretzat. Baina izan da hura baino konkistatzaile ausart eta indartsuago bat: Gengis Khan mongoliarra. Haren mausoleoa aurkitu berri dute, ustez. Joan den hilaren bukaeran, ustez, Gengis Kahnen jauregia eta mausoleoa aurkitu zituen mongoliar eta japoniar arkeologo talde batek. Indusketetan 600.000 m2-ko jauregi bat eta Gengis Khanen hilkizunetan erabili omen ziren hainbat objektu eta sakrifikaturiko animalien aztarnak aurkitu dituzte. Baina nor zen Gengis Khan? Gengis Khan. Gengis Khan (Errege boteretsua) 1167. urtean jaio zen, Amur ibaiaren eta Txinako harresiaren arteko lurralde batean. Temujin zuen izena (izen horrek burdina lantzen duena esan nahi du). Hala ere, Temujinek ez zuen denbora asko igaro burdina lantzen: 13 urte zituela, bere aita pozoiturik hil zen, eta aita lurralde horretako jauntxoa izaki, Temujin gaztea hango buru bihurtu zen orduan. Aitaren hilketa mendekatzeko asmoz, 20 urte luzeko gerra bati ekin zion. Gerra odoltsua izan zen, inondik ere, baina mongoliar tribuen bateratzea ekarri zuen. Mongoliarrak. Gengis Kahn-en garaiko mongoliarrak Gobiko basamortuaren eta Txinako harresiaren arteko lurraldean bizi ziren. Haien bizitza artzaintzan eta ehizan oinarritzen zen, eta, ondorioz, bizimodu nomada zuten. Hala, zaldiak asko erabiltzen zituzten, eta haiekin trebezia ikaragarria lortu zuten, gerora inperioa osatzen lagundu zien trebezia hain justu.. Mongoliar inperioa. Garai hartan, mongoliarrak tributan banaturik zeuden eta tribu bakoitzak buru bat zeukan. Gengis Khanen ustetan, ordea, gizon guztiek enperadore bakar bat behar zuten. Horregatik, XIII. mendearen hasieran inperio bat osatzea erabaki zuen, baita lortu ere: Mongoliar inperioak Ozeano Baretik ozeano Atlantikora zeuden ia lurralde guztiak barneratzen zituen, eta Txina, Errusia, Irak, Pakistan, Vietnam eta beste herrialde batzuk kontrolatzen zituen. Hori dena lortzeko, Gengis Khanek izugarrizko armada sortu zuen, inoizko armadarik sendoena antza. Bikain antolatuta zegoen, eta oso azkar mugitzeko gaitasuna zuen, gerlari guztiak zaldiz ibiltzen baitziren. 1208. urtean Gengis Khanen armada Txinan sartu zen, harresia igarota. 300.000 zaldunez osaturiko armadak 5 urte behar izan zituen Txina osoa menpean hartzeko. Baina lortu zuen. Halere, Gengis Khan ez zen konforme, eta mundu osoa bere menpe eduki nahi zuen. Hala, Txina menperatu bezain azkar, erdialdeko Asiara abiatu zen. Persiatik gora, Kaspiar Itsasoa zeharkatuz, Kaukason barrena Errusiaraino heldu ziren. Baina 1227. urtean hil egin zen Gengis Khan. Haren ametsak bizirik iraun zuen, ordea. Semeek aitaren bideari jarraitu, eta Errusia menderatu zuten. Are gehiago; Alemaniako mugetaraino iritsi ziren. Mongoliarra ez zen, ordea, ezpata indarrez osatutako inperio bat soilik. Lege propioak eta komunikazio sare erangikorra izatea lortu zuten, besteak beste. Emandakoa kendu zien denborak mongoliarrei, historiak agintzen duen legez, eta Asiako inperio handiena ere desagertu egin zen. Baina badirudi mendebaldekoon memorian inoiz ez dela egon. Gengis Khan zein izan zen ez digute erakutsi. Bada ikasten hasteko ordua.   Gengis Khani buruzko mitoak Gerlariaren inguruko istorio eta kondaira bitxi ugari dago mongolian. Hona hemen bi: Badira hainbat mito Gengis Khan eta bere semeen inguruan, baina bi nahiko ezagunak dira. Lehena Txinaren konkista garaian gertatu omen zen. Txinatarrek, beren harresiei esker, garaiezina omen zen hiri bat zuten. Hori ikusirik, eta setio luze baten ostean, Genghis Khan-ek honela esan omen zien: «Emazkidazue zuen hirian dauden txori guztiak eta orduan bakez joango naiz». Txinatarrek txori guztiak batu eta mongoliarrei eman zizkieten. Txorien jabe eginda, Genghis Khanek su eman zien eta aske utzi. Orduan, txori guztiak, sutan, habietara itzuli ziren hirira, eta dena suak hartu zuen. Hala, hiria errausturik geratu zen, eta Genghis Khanek aurrera egin zuen konkistan. Bigarren mitoak dioenez, berriz, Genghis Khan eta bere semeen hilobiak madarikatuak daude. Berton sartzen direnek izugarrizko gaitzak harrapatzen omen dituzte. Madarikazioen kontu horrek nahiko ohikoa badirudi ere, hau berezia omen da. Izan ere, errusiar arkeologoek beti gogoratzen dute Gengis Khanen semearen hilobian sartu ziren egun berean eraso ziotela Alemaniarrek Sobiet Batasunari.