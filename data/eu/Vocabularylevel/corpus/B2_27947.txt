Docutec Santu zatar hori Loiolako santua eta Azpeitiako herriari buruzko iritzi ezkorra ematen du idazleak. Loiolako santuaren irudiaren historia laburra erabiltzen du horretarako. Azpeitia Izarraitz mendiaren magalean dago. Gauaz argi bizi bat ageri da bere gainean. Kanpotik etortzen diren lagunek izar bat dela uste dute, eta harrituta galdetzen dute zein den. Oker daude: argi hori foko bat da, Izarraitzen gailurrean dagoen San Inazioaren estatuari jarri ziotena. Ezagutu ditu santu horrek garai ilunagoak. 1808an frantsesen aurkako gerra piztu zenean, Independentziarena deitu hori, Loiolako aldare nagusiko estatua, kanpotik zilarrez jantzia, baratzean lurperatu zuten. 1812an lau mila soldadu frantses iritsi ziren Azpeitira altxorraren bila, zilarra behar baitzuten gerra ordaintzeko. Baratza hankaz gora jarri izango zuten, baina kale egin zuten: Galdutzeko lau beatz falta etzenduan, kantatu zion bertsolariak santuari. Gero Bilbora eraman zuten, Santanderretik A Coruñara eta handik Cadizera. Han bi urtez egon ondoren, pittin bat andaluztarturik itzuli zen San Inazio Loiolara. 1820an susto berriak pasako zituen. Riegoren konstituzioa ezarri ostean, jesuitak kanporatu eta estatua Gasteizera eraman zuten eta enkantean jarri. Azpeitiarrak erne ibili ziren: bertara joan eta erosi egin zuten. Geroztik azpeitiarrak omen dira estatuaren jabe. Gaur egun, iruditeriaren mercadischinean dago San Inazio: estatuatxoak, oroigarriak, estanpak, likoreen etiketak, bideoak. Gipuzkoako patroi egin zuten, eta Loiolan izugarrizko mezak eta prozesioak eta ofrendak egiten zaizkio. Niretzat santu antipatikoa izan da beti. Santuaren jarraitzaile eta manipulatzaileek gizarte atzerakoi eta tradiziozale bat eratu dute haren anparoan, eta haren beatokeria erabiliz oso herri moralista eta askatasun murritzekoa bilakatu dute Azpeitia. Ez dakit azpeitiarrek, edo azpeitiar eredutzat agertzen diren batzuk daukaten andaluztartasuna ere santuaren Cadizeko bidaiatik datorren: Azpeitian peña taurinak badira, El andaluz izeneko elkartea, eta sevillanak entzun litezke larunbat gau osoan taberna zenbaitzutan. San Inazio inoiz ez da nire santua izan. Izarraitzen bere oinetan dagoen argiak denok zelatatzen gaituela iruditzen zait batzuetan, eta mende hauetan burua jan zaien belaunaldi askoren ondorioz Azpeitia herri itxi, itxurazale eta bihotz-zabaltasun eskaseko bihurtu duela santuak. Nahiago nuen baratza zulotik inoiz atera ez balute.