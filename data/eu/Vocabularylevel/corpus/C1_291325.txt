Docutec Eskolara ez doan maisua Valentziaren harrobia. Nikon Jevtic 12 urteko gaztetxo serbiarra da; ez da eskolara joaten eta bakarka entrenatzen da, Nestor anaiaren aginduetara. Maradona bezalako futbolari bat existitu izan ez balitz, asmatu egin beharko zuten», diote Argentinan. Bakarra baita Diego. Errepikaezina. Mundu guztian 60.000 fededun dituen kredoa eta guzti dauka, eta Napoliko kaleetan (Italian) jarraitzaileek bere omenez jarritako aldareren bat ikus daiteke oraindik. Han ez dute ahazten Napoli bi scudetto irabaztera eraman zituen jenioa. Baina, errepikaezina izanagatik, Hollywooden ametsak fabrikatzen dituzten bezala, futbolaren industria globalizatua ere prest dago Maradona, Ronaldo eta Pele berriak ekoizteko. Munduko lau kantoitan lehengairik onena bilatu, dauzkan akatsak leundu, eta forma egokia eman besterik ez dago. Marketinak egingo du gainerakoa. Lehengai hori izen-abizenak dituzten 8-12 urte bitarteko umeak dira. Nikon Jevtic eta antzeko umeak. Nikonek 12 urte dauzka, eta Valentzian jokatzen du. Baita ondo jokatu ere: golak barra-barra sartzen ditu, eta pozez txoratzen dauzka klubeko teknikariak. Gaztetxoa izanagatik, haren izena ehunka web orritan agertzen da, eta baloiarekin bihurrikeriak egiten erakusten duen bideo bat ere topa daiteke sarean. Elkarrizketak egin dizkiote jada, eta autograforen bat sinatu duela aitortzen du. Mijatovicen oinordekotzat jotzen dute, baina Maradona da bere idoloa: «Di Stefano eta Pele baino askoz hobea» dela dio. 12 urterekin, bere adinekoekin egoteko denbora askorik ez dauka Nikonek. Gehienbat, eskolara joaten ez delako. 22 urteko bere arreba Millyk ematen dizkio klaseak. Espainian 6 eta 16 urte bitarteko haurrak eskolatzea derrigorrezkoa da, baina Jevtictarrek Ingalaterrako herritartasuna daukate, eta bertan legediak ez du halakorik agintzen, baldin eta haurra behar duen heziketa jasotzen ari dela frogatzen bada. Hala, hiru hilabetean behin, Nikonek Ingalaterrara joan behar izaten du, ikasten ari dela egiaztatzen duten azterketak egitera. Hala diote, behintzat, Valentzia aldeko komunikabideek. Horrez gain, bakarka entrenatzen da Nikon. Goizero, Paternako Kirol hirian, Nestor bere anaiarekin jarduten da jo eta su teknika lantzen, mugimendu berberak etengabe errepikatzen, ahalegin betean. Nestorrek 15 urterekin utzi zituen ikasketak. Berak ere futbol jokalaria izatea zuen jomuga, baina lortuko ez zuela konturatu zenean, entrenatzaile ofizioa ikastera bideratu zituen indar guztiak. Bera arduratu da anaia txikiari irakasteaz: «Izarra izango da», dio, seguru. Gauza bera pentsatu zuen Manchester Unitedeko entrenatzaile Alex Fergusonek haurraren bideoa jaso zuenean; aho bete hortz gelditu zen, besteak beste, 70 metroko paseak egiteko gauza zela ikusterakoan. Ferguson ez da Nikonen gaitasunen berri dituen goi mailako entrenatzaile bakarra. Jevtictarrek 1987an utzi zuten Jugoslavia, Balkanetako gatazkatik ihesi, eta Ingalaterran finkatu ziren. Han, Londresko taldeetan eman zituen lehen ostikoak Nikon txikiak. Arsenal eta West Ham taldeetan ere jokatu zuen. Austria izan zen hurrengo geltokia. Austria Viena taldeak bera eta Nestor fitxatu baitzituen. Azken horri maisu ezizena jarri zioten bertan, eta Nikon ere hala deitzen hasi ziren taldekideak, baloiarekin erakusten zuen maisutasunagatik. 2003an, Sttugartek eginiko eskaintza onartu zuten biek ala biek. Han bizi ziren, harik eta iaz otsailean Espainiara iritsi ziren arte. Ingelesaz, alemanieraz, eta serbo-kroazieraz hitz egiten omen daki Nikonek. Bere aita, Zoran, futbol jokalarien ordezkaria da. Semea zoriontsu izatea nahi duela dio, langilea dela, eta presiora ondo ohitu dela. Arazorik gabe eramaten duela. Nikonen patua jaio aurretik zegoen idatzita; haren ama ere goi mailako kirolaria izan zen, itxuraz. Valentziako teknikariek begiak igurtzi behar izan zituzten Zoran Jevtic klubeko bulegoetan aurkeztu zenean, ordurako, 11 urte baino ez izanagatik, Europako futbol talde indartsuenentzat aski ezaguna baitzen Nikon. Zerutik eroritako oparia balitz bezala hartu zuten: Nestorri entrenatzaile gisa kontratua egitea zen Zoran Jevticek eskatu zien gauza bakarra. Arriskurik gabeko apustua zen. Nikonek izango dituen traba ugariak gainditzen baditu, primeran. Bidean geratzen bada, berriz, kalte handirik ez du jasan beharko. Valentziak, noski. Garai berriak Orain dela pare bat hilabete, Gipuzkoako komunikabide batek zabaldutakoaren arabera, Reala Osama eta Omar izeneko bi jokalari espainiar kadeteen arraston zebilen. Marokoar jatorrikoak ziren, eta Madrilgo talde batean jokatzen zuten biek ala biek. Berriak bat baino gehiago harrapatu zuen ustekabean, baieztatuz gero, klubaren politikan mugarri bihurtuko zelako. Azkenean, zurrumurruan geratu zen. Nikonen ametsetako bat Espainiako selekzioarekin Munduko Txapelketa irabaztea da. Denborak esango du betetzen duen ala ez. Ordurako, nolanahi ere, baliteke Realak afrikar jatorriko bi gaztetxo fitxatzea hain arraroa ez izatea, futbolaren zirkuan, izarren faktoria erraldoian, dena baita posible, norabide guztietan. Maradonak ondo asko daki hori. Sehaskatik elitera Leo Messi: Argentinarra 13 urterekin iritsi zen Bartzelonara. Masian hazi da. Eric Lamela: Bartzelonak eskaintza mamitsua egin zion River Plate taldeari iaz 13 urteko jokalari hau fitxatzeko. Jean Carlos Chera: Portok eta Manchester Unitedek begiz jota zeukaten 11 urteko brasildar hau, baina, itxuraz, Valentziak lotu du. Haren jokaldirik onenak Interneten daude ikusgai. Maicon Vinicius da Silva: 14 urteko brasildarra. Umezurtz gelditu zen, eta amonarekin bizi zen, miseria gorrian. PSVk 12 urterekin fitxatu zuen. Maradona beltza dela diote Brasilen.