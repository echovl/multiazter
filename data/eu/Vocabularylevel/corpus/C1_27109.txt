Docutec USAfektoak Estatu Batuetakoak izan ez, baina herrialde harekiko miresmen handia duten jendeari buruzko iritzi artikulu labur eta kritikoa. MIKEL ARAMENDI ''Reader''s Digest-ekoek bizirik daude. Neure mundutxoari atxikiegi bizi naizelako edo, ahazturik nengoen nolakoak ziren. Irailaren 11koak, eta ondorengo guztiak, oroitzapena suspertu eta eguneratzeko behintzat balio izan dit. Eta "Selecciones" hilabetekariak bizirik dirauela deskubritzeko. «La revista más leída del mundo.100 millones de lectores no pueden estar equivocados», dio orain ere iragarkiak. Irakurleak, aburu hori nondik eratortzen den zehazki jakin edo gogoratuko ez duelakoan, ziurki. Gerra Hotza eta frankismoaren glaziazio garai haietan, "Pirinaica" entzun edo "Gudari" irakurtzea baino bereizgarriagoa zen "Selecciones"-en harpidedun izatea. "Vanguardia Obrera" jasotzea bezain adierazkorra zela esango nuke. Kasu batzuetan, haatik, aipatu guztiak ailegatzen ziren etxe berberera. Geroago, gure artean ospetsua izan zen liburu batean garai hartako protagonista bati buruz G. Moranek idatzia hitzez-hitz egokitzen zitzaien nik ezagutu nituen Reader''s Digest-zale ia guztiei: Estatu Batuekiko zaletasunaren zaletasunez, estatubatuar (sentitzen) ziren, beste edozeren gainetik. Nork bere jitearen arabera edo, oso modu zakarrean adierazten zizuten batzuek hori; beste batzuekin, ordea, gustura aritzen ginen beste puntakook ere. Ezagutzen ez genituen estatubatuarrak, bataz beste, ondotxo ezagutzen genituen miresle haiek bezalakoak izan behar zutela sinestaraztea izango zen, segur aski, egin ziguten kalterik handiena. Erretratua ezik karikatura zirela gehienak, jabetu naiz ni behintzat gero.  Urteen joanean, Euskal Herrian ez ezik Espainian espezie hura desagertzear zegoela zirudien. «Normaltasun» politikoak, identitate politiko «normalagoak» lehenesten zituela alde horretan ere, besteetan bezala. Bai zera! Irailaren 11koa 0jazo bezain azkar berrargitaratu dira, pinu-zomorroak bezala. Iparramerika, bertakoek baino gehiago miresten dutela (orduan, ongizate materialean; orain, gizarte-baloreetan, itxura denez) erakutsi nahian bezala: Hangoa bai abertzaletasuna! Eta ikusi egin behar nolako zindotasuna...! Errepikapenek nekez hobetzen dutenez lehen ekoizpena, orduan baino erretxinagoak, erasokorragoak, mokokariagoak dira egungo USAfektoak. Estatu Batuak miresten ez ditugunok zein gupidagabeak eta baboak garen salatzea gustatzen zaie, beren paradisu iparramerikarra goraltxatzea baino are gehiago. Eta bitxiena da aspaldiko garai haietan paradisua beste muturrean zegoela esaten zigutenak direla oraingo McCarthy-kume hauetako asko. Ala jainkoa!