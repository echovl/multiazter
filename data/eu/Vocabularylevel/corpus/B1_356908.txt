Docutec Maite Gonzalez Esnal, euskara-ikasle Maite Gonzalez Esnal (Donostia, 1943) idazle eta itzultzailea, Euskal Idazleen Elkartearen zuzendaritzan egon zen 13 urtez. Euskara ikasten 18 urte zituela hasi zen. Ama euskalduna zuen, baina haren ezagutza oso mugatua zen garai hartako debekua zela eta. Hortaz, euskara modu klandestinoan ikasi zuen, "Xabiertxo" liburuaren laguntzarekin. Euskara ikastearekin batera mundu berri bat zabaldu zitzaiola gogoratzen du idazleak eta lorategi exotiko bat bezala definitzen du. Geroago, beste hizkuntza asko ikasi ditu: frantsesa, ingelesa, katalana, portugesa... Zerrenda amaigabea da. Izan ere, oro har hizkuntza guztiekin maiteminduta dagoela aitortzen du. 1. Zein da zure ama-hizkuntza? Gaztelera. 2. Noiz eta nola hasi zinen euskara ikasten? 18 urte nituela hasi nintzen euskara ikasten. Ikasteko modua guztiz klandestinoa zen eta "Xabiertxo" izeneko haurrentzako liburua erabiltzen genuen. Geroago, nire kontura lantzen jarraitu nuen, hizkuntzarekin maitemindu bainintzen. Plazido Mujikaren hiztegiarekin oheratzen nintzen eta asteburuetan, Azpeitira joaten nintzen lagun batzuengana euskara praktikatzeko. Behin, Azpeitiko lagunekin nintzela,  bertsotan hasi ziren batzuk eta bat-batean bertsoak ulertzen nituela jabetu nintzen. Ez dut inoiz ahaztuko festaren partaide nintzela sentitu nueneko unea. 3. Zerk bultzatu zintuen euskara ikastera? Egia esan ez dakit zerk bultzatu ninduen. Ama euskalduna nuen eta eskolara joan arte euskaraz egin zidan. Debekuaren garaia zen, ordea, eta bere ezagutza oso mugatua zen. Halere, emozioekin lotuta zeuden hitzak euskaraz egiten genituen. 4. Zer izan zen zuretzat errazena eta zer zailena ikasteko garaian? Zailena, deklinatzen ikastea eta mintzatzeko ezintasunak sortzen duen frustrazioari aurre egitea. Halere, ikasketa prozesua oso polita izan zen mundu berri bat zabaldu zitzaidalako. Errazena, berriz, lexikoa ikastea. Hitz berriak deskubritzen joatea izugarri ederra da; hitzak bonboiak bezala direla esango nuke. 5. Ikasi al duzu beste hizkuntzarik? Ama irundarra izanik, frantsesa ikasi nuen gaztetan. Horrez gainera, Kataluniara bizitzera joan nintzenean, katalana ezagutu nuen eta ikasketa prozesua beste amodio istorio bat bezalakoa izan zen. Bestalde, Irlandara joan nintzenean, ingelesa perfekzionatu nuen. Oro har, hizkuntza guztiekin maiteminduta nagoela esan daiteke. 6. Zure ustez errazago ikasten al da hirugarren hizkuntza bigarrena baino? Zergatik? Ez dut uste hala denik. Nire ustez, hizkuntza guztiek dute nolabaiteko zailtasuna eta kasu bakoitzean zailtasuna momentu ezberdinetan agertzen da. Esate baterako, ingelesaren kasuan, erraza da oinarrizko maila hartzea, baina konplikazioak geroago iristen dira. Aldiz, hizkuntza erromaniko batetik datozenentzat, euskara lorategi exotiko batean sartzea bezala da. 7. Nolako hizkuntza iruditzen zaizu euskara: polita, musikala, gogorra...? Oso zaila da definitzea nolako hizkuntza den. Niretzako berreskuratutako musika bat da. 8. Erraz pasatzen al zara zure ama-hizkuntzatik euskarara? Pausu hori bere momentuan eman behar izan nuen eta oso zaila izan zen. Gaur egun, ordea, ez daukat inolako zailtasunik. 9. Zer egiten zenuen zure kabuz euskara lantzeko? Euskarazko aldizkariak eta haurrentzako liburuak irakurtzen nituen. Musikak ere asko lagundu zidan; Ez dok Amairu, Xabier Lete eta Mikel Laboa entzuten nituen, besteak beste. Ipuinak ere idatzi izan ditut. 10. Zerk edo nork lagundu dizu gehien euskara ikasteko garaian? Ez zidan ezerk lagundu, nire borondateari esker ikasi nuen eta ez nuen sekula uzteko tentaziorik izan. Halere, haurra izan nuenean bultzada handia eman nion nire euskarari, mintzatzeko lotsa galdu nuelako. 11. Zer esango zenioke jendeari euskara ikastera animatzeko? Euskadin jaioa izan ezkero, euskara ikastea ezinbestekoa dela uste dut, errealitate berri bat zabaltzen delako. Hizkuntzak ikastea oso aberasgarria da.