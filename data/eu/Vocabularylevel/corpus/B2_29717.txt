Docutec Oremus! Zer arraio gertatzen da pilota-jokoarekin, beste kirol guztietan ez bezala, seinalatzen den egutegia sekula santan pratikamente ezin aurrera eraman ahal izateko?  J.M. MENDIZABAL /  Aurtengo buruz buruko pilota-txapelketa finalerdietan dugu dagoeneko. Sei partida jokatuko omen dira hiru asteburutan ligaska eran: lau pilotariak, denak denen kontra. Finala ekainaren 6an izango omen da. Omen. Ez naiz pilota kontuetan aditua; bai zale amorratua. Eta, atzerapenak direla medio, aspaldian urtero amorratuta bukatzen dudanez (eta ez naiz ni bakarra, ala zangoa!), hitz bi esatera nator nire kezken berri emanez. Zer arrio gertatzen da pilota-jokoarekin, beste kirol guztietan ez bezala, seinalatzen den egutegia sekula santan pratikamente ezin aurrera eraman ahal izateko? Enpresak gehiegitan behartzen ote ditu pilotariak jokatzera? Pilotak eskuetarako gogorregiak, ttikiegiak, astunegiak... ote dira? Egungo gazteen eskuak guriak ote dira eta, beraz bada, maxkalegiak pilota jokorako? Zer deabru gertatzen ari da? Oraintxe bertan ere ederra dago panorama: Beloki, haizea hartzen aspaldi; Eugi, entrenatu ezinik; Aimar, ultrasoinu eta antinflamatorio eta komeria; Martinez de Irujo, esku ezkerreko minez, ezinez... Xala soilik omen dabil normal antzean. Zer da hau, gero!? Ederra atarramendua, ederbegira egoteko. Egin trabes, mutilak: finala ekainaren 6an ezetz! Konparazio baterako. Migel Soroak, 1954ko maiatzaren 16an, Barberitoren kontra, txapeldun handi atera zenean, aurretik segidan-segidan irabazi behar izan zien Arriaran III.ari eta Zurdo de Mondragon-i eta Arriaran II.ari..., tartean enpresak binakako partidak ere jartzen zizkiolarik! «Jokatu eta ixo». Eskuko min konturik, apenas. Orain, ordea...