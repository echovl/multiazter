Docutec Terapeutika Pako Aristi, artikulu honetan, psikologo, terapeuta eta arimaren sendatzaile guztien aurka jarduten da Terapeutika Pako Aristi Barkatu, psikologook, terapeutok, Bachen loreen distilatzaileok eta arimaren sendatzaile guztiok, baina zuen aurka egin behar dut orain. Gure gizartea inutil emozionalak sortzeko lantegi erraldoia bilakatu da, negozio berri bat inauguratu duzue, aldaketa existentzialak medikalizatzearena, baina ez dakit zein neurritan zuek eragin diozuen hau gizarteari edota zuen lana sistema hiper-kapitalista honen gaitzak leuntzeko erremedio bat besterik ez den. Udan antolatzen diren ikastaroak ikustea aski da gure adimen emozionala zein parametro makurretara eroria dagoen baieztatzeko. Heriotza ere existitzen dela esatera datorren psikologoa agertzen zaigu egunkarietan, eta "kide maitearen" falta gainditzeko arauak ematen dizkizu. Bikoteak bazterrean utzi bazaitu, urtebeteko terapia eskaintzen dizute, "dueloa"deitu dutena. Seme-alabaren bat  hil bazaizu, hor daukazu zain asteroko bisita terapeutikoa, urte askotan luza daitekeena. Dibortziatu diren hainbat lagun ikusi ditut talde-terapietara joaten, zertara eta beste hogei gizajo ezezagunen aurrean negar egitera; hobeto sentitzen omen dira horrela. Umeak ez badu zurekin hitz egin nahi, ikasleek kasurik egiten ez dien maisua bazara, beti bikote aldrebesak topatzen badituzu, nagusiak gaizki tratatzen bazaitu, ez bazara desiratua sentitzen, menopausia etorri bazaizu, amak ez bazizun kasu zipitzik egiten txikitan... edozein egoera arrunt patologia bilakatu digute; pilula mordo bat hartu eta 2.000 euro xahutu gabe ez zara onik aterako. Bizitzan sortzen zaizkigun nahigabeekin negozio izugarria antolatu da, negozio lotsagarria. Lehen umerik hiltzen ez zelakoan? Andregaia beste batekin joaten ez zelakoan? Bai horixe, baina orduan gizarteak bazituen minaldi hauek leuntzeko mekanismoak, eta oso sinple eta eraginkorrak ziren: elkarren artean gaur baino gehiago hitz egiten zelakoan nago, eta gozagarri horiekin jarraitzen zuen bizitzen bakoitzak ahal zuen bezala. Gaur jendea errealitatetik oso urrun bizi da, bizitzaren garraztasunetik babestuta, ipuin batean bezala. Ezkondu ere asko ipuin bat protagonizatzeko ezkontzen da, kidea ezagutu gabe, federik gabe ere elizatik. Errealitatea agertzen da bi urteren buruan, dibortzioa besapean hartuta. Heldutasun falta honetatik sortu dira "arimaren gaitzak", eta negozio hori esplotatzen duena psiko-terapia da: bizitzaren mekanismoetatik urrundutako milaka zorigaiztoko euren baitara itzultzeko bidea. Hain sinplea, hain garestia.