Docutec AISA harrera-ikastaroak: Etorkinak euskara ikasten Apirilaren 19tik ekainaren 25era bitarte AISA izeneko harrera-ikastaroak jarriko dira martxan hainbat euskaltegitan. Etorkinek euskara ikasteko ikastaro hauek, diruz lagunduko ditu Eusko Jaurlaritzak, Etxebizitza eta Gizarte Gaietako Inmigrazio Zuzendaritzaren eta Kultura Saileko HABE Erakundearen bidez. Iraileko alean aurkeztu genizuen AISA izeneko materiala gure aldizkarian. Etorkinek euskara ikasteko egitasmo beraren baitan, aurrerapauso bat eman nahi izan da eta horren ondorioz, aipatu materiala aplikatzeko harrera-ikastaroak antolatuko dira hil honetatik aurrera. AISA harrera-ikastaroen bidez, Euskal Herrian bizi diren etorkinek dituzten hizkuntza- premiei aurre egin nahi zaie, oso oinarrizko ezagutza bermatu eta euskararekin duten harremana erraztu. Araba, Gipuzkoa eta Bizkaian bizi eta orain arte euskararekin inolako harremanik izan ez duten pertsonei zuzenduta daude eskolak. Euskal gizartea ezagutzeko parada eskaintzen duten gaiak jorratuko dira euskaltegietan, ikasleen eguneroko bizimoduan oso hurbileko gaiei garrantzia emanez: osasuna, familia, eskola. hauexek baitira erabiliko den materialean lantzen direnak. Ulermenetik abiatuta, ikasle etorkinek kalean aurkituko dituzten errotuluak eta kartelak ulertzeko gaitasuna lor dezaten, euskara ikasteko lehen urratsak emango dituzte izena ematera animatzen direnek. Ikastaroen berri emateko, kartel bat eta triptiko bat argitaratu dira, hizkuntza ezberdinetan. Izan ere, harrera-ikastaroetan izena ematera bultzatu nahi diren etorkinen ama-hizkuntzak hartu dira kontuan. Honela, euskaraz gain, gaztelania, frantsesa, ingelesa, arabiera, bereberra eta txinera aurkituko ditugu informazio-orrietan. LABURREAN >Zer dira AISA Harrera-Ikastaroak? Etorkinentzako harrera-ikastaro linguistikoak, hau da, euskara ikasteko oinarri-oinarrizko ikastaroak. >Norentzat dira? Autonomia Erkidegoan bizi diren eta euskararekin harremanik izan ez duten Europako Batasunaz kanpoko atzerritarrentzat. >Zertarako? Etorkinek hemengo gizartea, ohiturak, etab. ezagutu eta euskara ikasteko lehendabiziko urratsak eman ditzaten. >Zenbat ordaindu behar da? Matrikula 10 euro eta liburuak 28 euro (lau liburu eta hiztegia). >Noiz hasiko dira? Apirilaren 19tik ekainaren 25era. Urrian ikastaro berriak antolatuko dira. >Iraupena? Guztira, 60 ordu. Astean 6 ordu, hiru egunetan banatuta. >Zer ikasten da? Ikastaroetan gizartea ezagutzeko aukera ematen duten hainbat gai motibagarri lantzen dira; hala nola, aurkezpenak, zenbakiak, familia, eskola, garraioa, osasuna, kirola, azoka. Ariketetan gai horietako hiztegia eta oinarrizko ulermena (kaleko errotuluak, kartelak.) landuko dira, batez ere. NON JASO DAITEKE INFORMAZIOA ETA NON EMAN DEZAKEGU IZENA? Hona hemen AISA harrera-ikastaroak eskainiko dituzten euskaltegien zerrenda: Bilbo Lizardi AEK Perro kalea, 1-1 48005 Bilbo Tel. 94 4168200 Ulibarri Gardoki, 3-1 48008 Bilbo Tel. 94 4162472 Donostia Urrats Catalina de Erauso, 21 behea 20010 Donostia Tel 943 465593 Gasteiz Gasteizko AEK Peru, 8 01013 Gasteiz Tel. 945 217508 Irun Irungo Udal Euskaltegia Urdanibia Enparantza, 5 20304 Irun Tel. 943 620262 Barakaldo Barakaldoko Udal Euskaltegia Bizkaia, 2 48901 Barakaldo Tel. 94 4372219 Lea Artibai Lea Artibaiko AEK Artabide, 13-5.a 48700 Ondarroa Tel. 94 6134021 Ermua Ermuko Udal Euskaltegia Gure-Etxea, z/g. Ongarai auzoa 48260 Ermua Tel. 94 3170925 Euskaltegi hauetaz gain, HABEren ordezkaritza guztietan aurkituko duzue informazioa. Zuzenketa-orria: Hauexek dira gure proposamenak: Anima zaitez euskara ikastera!/Ez aukerarik galdu eta ikasi euskara!