Docutec Bidaiaren oroimena Pako Aristiren iritzi artikulu laburra. Bidaiatzeari buruzko gogoeta laburra egiten da bertan. Bi adibide ematen ditu eta, batez ere, denboraren sentipena nola aldatzen den azaltzen du. PAKO ARISTI/ Bidaiaren kulturan bizi gara. Gaur mundu guztiak bidaiatzen du mundu guztira. Gutxiengo batek denbora pasatzeko bidaiatzen du; gainontzekoak goseak pasata daudelako mugitzen dira. Lehen multzoan bizitzea egokitu zaigu guri. Halere, iruditzen zait jende gutxik ateratzen diola etekin pertsonalik bidaiari, inor gutxik bihurtzen duela bidaia fisiko hori barne-bidaia aberasgarri. Eta hau gertatzen da gehienek bidaia euren eguneroko bizitzarekin etenik gabeko ekintza gisa burutzen dutelako, familian bidaiatuz, dena antolaturik, urtero leku berdintsuetara... Jende horri bidaiaz galdetzea asteburuan zer egin duten galdetzea bezala da, gauza jakina eta aspergarria. Inora mugitu gabe gelditu naizen uda honetan bidaia-kroniken egarri nabil, eta atzo ase nauten bi istorio entzun ditut. Eguneko lehen kafea hartzera nindoala, Idoia aurkitu nuen. Idoia ez da urrutira joan, Nafarroara besterik ez. Atseden-etxe batean egon da hamar egunetan, baraua egiten, paseatzen. Bakarrik joan da. Bakarrik bidaiatzen duen jendea gustatzen zait. Egunkaririk irakurri gabe egon da, telebistarik ikusi gabe. Egunek daramaten abiada gelditu egin dela sentitu du, makaldu, gauza guztiak hobeto apreziatzen ikasteko adina. Eta herrira itzuli denean, iruditu zaio denbora asko egon dela kanpoan. Harrigarria da bidaia batzuek nola aldatzen duten denboraren neurria. Bigarren kafea hartzen ari nintzela, Lape agertu zen. Lape Mexikon izan da, bera bakarrik, lau hilabetetan. Han bazuen kontaktu bat, eta hasieran harekin eta gero bidean ezagututako jendearekin pasa du bidaia. Herrira itzuli denean, Lapek ere denboraren distortsio bera sentitu du: iruditu zaio lau hilabeteren epeak adierazten duena baino askoz ere denbora gehiago eman duela kanpoan. Izan ere, epe horretan bizi izan duzun esperientzia andana lortzeko herritik atera gabe urteak beharko zenituzke. Baina Lapek beste gogoeta batekin harritu nau: orain hemen dagoelarik, bidaiarik ez duela egin iruditzen zaio, dena amets bat izan dela. Hori ez nuen sekula entzun. Eguneroko bizitzak bidaiak emandako indarrak ere jan egiten dizkigu. Monotoniak ahuldu egiten gaitu.