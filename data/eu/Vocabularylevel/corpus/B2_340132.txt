Docutec Beth Ditto, zergatik ez? Beth Ditto The Gossip taldeko kantaria da, eta gogor egiten du egungo esteriotipoen aurka. Bere burua aurkezteko orduan konplexu guztiak alde batera uzten ditu Beth Dittok: "Lodia, lesbiana eta feminista naiz". The Gossip taldeko kantaria da, eta bere gorputzaz harro agertu da behin baino gehiagotan, egun ezarrita dauden edertasun ereduak betetzen ez dituen arren. Berak esana da ez duela Birtney Spears-en antzik izan nahi, "nazkagarria" delako. Aitortu izan du lodiak gutxiengoa direla, eta bizitza osoa aurreiritziei aurre egiten pasatu behar dutela; horrehgatik bihurtu du bere burua "gutxiengo horren ordezkari!". Lodi izatea bere izaeraren zatia dela aldarrikatzen du. Horregatik, agian, askotan kulero eta titizorroarekin bakarrik edo body estu-estuekin igotzen da agertokira. Ez dauka bere gorputza erakusteko lotsarik, eta are gutxiago ezkutatzeko motiborik. Hortik aurrera, bere loditasunaz baino gehiago, feminismoaz eta bere aukera sexualaz kantatzen du, lesbiana baita Ditto; eta feminista sutsua. Dittoren ahotsa da entzuleek beregan gehien estimatzen dutena eta edonor zur eta lur uzten duena. Janis Joplin eta Aretha Franklinekin konparatu dute, baina ez da erraza alderaketak egitea, The Gossipek punka egiten baitu. Hala ere, esaten dute Aretha Franklinek punka kantatuko balu bezala dela, eta bada The Gossipen punkari blues eta soul ukitua hartzen dionik ere Dittoren ahotsa dela medio. Ahots ederra eta izaera gogorra ditu Dittok. Duina da, eta, lotsatia bada ere, duintasunez dio bere lanbidea musika dela eta bere gorputza saltzea. Haren ustez, musika industria euren musika sexu bidez saltzen ez duten nesken beldur da. Horregatik haserretzen da jendeak bere irudiaz berba egiten duenean: "Nire itxurari begira daudenak ez dira konturatzen nik ez dudala argala izan gura. Hori ez naiz ni. Esaten didate, jantzi hau, eta meheago ikusiko duzu zeure burua; lelokeriak! Nik ez dut meheago agertu gura, nik ondo agertu gura dut. Hori da desberdintasuna!". Baina ez du bere burua sexy ikusten, bera de bezalakoa izateko eta hala agertzeko eskubidea aldarrikatzen du. 1981ean jaio zen, Searcyn, Arkansasen (AEB). Searcyn muturreko katoliko asko biziz ziren orduan. Karabanan bizi izan zen bere sei neba-arrebekin, eta ez zuen bizitza erraza izan. 13 urterekin, urtxintxak hiltzen zituen lehengusu batekin, frijitu eta jateko. Elizetako gospel taldeetan hasi zen kantuan, eta nahi gabe nabarmentzen zen. Ahalegindu zen tonua jaisten, baina ezin izan zuen. "Nire gorputz guztiarekin kantatzen dut nik, eta nire gorputza beti izan da handia", dio berak. Homosexualak infernura joaten direla esan zioten umetan. Gaizki pasatu zuela onartu zuen elkarrizketa batean, Jaungoikoari mesedez eskatzen omen zion ulertzeko, beti gustatu izan zaizkiolako neskak. Patti Smith, Mama Cass, Gladys Knight eta Etta James ditu gogoko, eta feminismoaren militantea izan da beti. Riot grrrls-eko kidea izan zen (indie-punk musiken inguruko mugimendu feminista), eta kasualitatez heldu zen The Gossip taldera. 1999an Olympiara joan zen bizitzera, eta han Nathan Howdeshell eta Kathy Mendonca lagunek haiekin kantatzera animatu zuten. Egun, Brace Paine eta Hannah Blilie ditu taldekide. Lehen kontzertua eman zuenean, hiru kantu baino ez zituzten izan, eta 15 asteburuan jo zuten jarraian, taberna berean. Jendearen ahotan The Gossip ez zen existitzen: Kantari lesbiana eta lodia duen punk talde hori, punk bluesa balaitz bezala kantatzen duena!". 2001ean argitaratu zuten lehen diskoa: That's not what I heard. Gero etorri dira Arkansas Heat (2002) eta Movement (2003) eta iaz Stading in the way in control. AEBetako alderdi errepublikanoaren homofobia salatu dute kantuan hitzetan, eta musika adituek punka genero lez bereizten duen salaketa bueltatzea egotzi diote taldeari. Oraingoz, Euskal Herrian edo Euskal Herritik hurbil ikusteko, itxaron egin beharko dugu.    