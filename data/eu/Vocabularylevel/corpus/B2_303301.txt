Docutec Ba al dago prebentziorik? Obesitatea Ikertzeko Espainiako Elkarteak aurkeztutako zenbait lanen zuzendaria izan den Javier Aranceta doktorearen ustean, ideala osasuna arriskuan jartzeraino ez iristea izango litzateke. Bestela esanda, «obesitatearen prebentzioa ez da beti gutxiago jatea. Batez ere, dieta edo jan-neurri orekatua egitea da kontua, jatorri begetaleko janariak nagusi izanik, eta gantz edo koipeak, saltsak eta plater oso landuak baztertuz. Eta ariketa egitea, nola ez.» Prebentzioa garai edo sasoi jakinetan egin behar litzateke, batik bat: haurdunaldian, erditze ostean, haurtzaroan eta adoleszentzian, 40 urtetik aurrera eta erretzeari utzi nahi zaionean. ETA OBESITATEATEA NOLA TRATATU? Behin pertsona batek obesitatea duela egiaztatzen denean, eta horren tratamenduari ekin nahi izanez gero, asko eta oso desberdinak izan daitezke pisua murrizteko apropos diseinatutako programak. Baina, kontuz!, ez fidatu denbora laburrean hainbat kilo galtzea ziurtatzen dizuten metodoez. Egokiena espezialista baten eskuetan jartzea da (endokrinologoa edo mediku nutrizionista), horrek zure neurrirako jan-neurria egin diezazun. Normalean, obesitatearen kontrako tratamenduak ondorengo puntuotan oinarritzen dira: Dieta edo jan-neurria Ez da nahikoa elikagaien taula batekin edo lehendik formulatua dagoen menuen proposamenarekin. Medikuak dieta ezarri aurretik, espezialistak zure obesitatearen balorazioa egin beharko du, zure asaldu metabolikoak (egongo balira) eta historia nutrizionala ere kontrolatuz. Ariketa fisikoa Obesitatearen prebentziorako, baita tratamendurako ere, komeni da ariketa fisikoa egitea, neurriz, baina etengabe. Etxekoandre askok uste dute, adibidez, etxeko lanak egitea nahikoa dela; hala ere, frogatua dago era horretan erretzen diren kaloriak minimoak direla. Laguntza psikologikoa Beharrezkoa da pazienteak ez duenean tratamendua jarraitzeko adina indar, edota prozesua zaildu dezaketen beste arazo psikologikoak daudenean. Botika edo farmakoak Azken urteotan, gantzaren xurgapena eragozten duten botikak sortu dira, dietarekin eta ariketarekin batera gaixotasunari aurre egiteko. Zenbait kasutan, ordea, neurri drastikoagoak hartu beharko dira: kirurgia, esaterako, kasu larrietan (gorputz-masaren indizea 40 baino handiagoa denean). UMEAK ERE GERO ETA OBESOAGO Helduekin gertatu den bezala, azken 10 urteotan kezkatzeko moduan gehitu da obesitatea umeen artean. Zenbait ikerketak diotenez, haur eta gazte-jendearen % 3-6 bitartean obesoak omen dira. Eta gosaltzen ez duten neska-mutikoak dira, itxura guztien arabera, obeso izateko arrisku gehien dutenak. Neurria baino gehiago ez jateko gomendioa - Edan itzazu bi basokada ur, otorduen aurretik. Asetasun-sentsazioa nabarituko duzu. Otorduen artean edatea ere gomendatzen da. - Lehen plater bezala, hartu fruta. Horiek duten urak eta azukreak betetasuna eragingo dizute, eta bigarren platera antsietate gutxiagorekin hartuko duzu. - Erabili plater txikiak. Horrela, zerbitzatuko dizuten kantitatea txikiagoa izango da, ezinbestean. - Giro lasaian jan. Frogatua dago, zarata handia egonez gero, azkarrago murtxikatzen dela eta gehiago jaten dela. - Ez jan bakarrik. Beste pertsona batzuekin jateak, gutxiago eta lasaiago, mantsoago jaten lagunduko dizu. Helburu bezala, besteek baino lehenago utzi beharko zenioke jateari. - Garunak 20 bat segundo behar ditu urdaila beteta dagoela konturatzeko. Oraindik ere jateko gogo gehiago eduki arren, litekeena da ez behar izatea.