Docutec Zergatik ez du euskalduntzen eskolak? Oraindik ere entzuten dira guraso batzuk esaten bakoitzari emandako gomendioari jarraituz, B ereduan matrikulatu alaba eta euskara menperatzen ez duela eta... Ez al da tristea ? AMAIA APAOLAZA / Gasteizko Euskal Herrian Euskaraz Garai hauetan urtero bezala gure haurrak eskolatzeko momentua ailegatu da. Gasteizko Udal Haur Eskoletan gure umeak aurre-matrikulatzeko epea irekita dago. Momentu zaila guraso asko eta askorentzat, ez baitakigu zer eredutan sartu gure seme-alabak ez baitugu jakin beharrekoa inoiz jakiten. Informazioa zeinek ematen duen, gauza bati ala besteari ematen zaiolako garrantzia eta zerk izan beharko luke garrantzia? Bada, oso argi dago, gure seme-alaben hezkuntzak eta hezkuntza hori euskaraz jasotzeak. Nik ez dut nahi ereduen saltsa horretan sartzerik nik nahi dudana da, etorkizunean izango ditugun helduak eskolan euskaldundutakoak izatea. Gazteak direnean euskaltegietara joan beharrik ez izatea, beren bizitzako denbora eta dirua alferrik ez gastatzea... eta zergatik eta eskolak euskaldundu ez dituelako. Nongo hezkuntza sistematan ikusi da halakorik? Bere hizkuntzan hezten ez duen hezkuntza sistemarik? Jaun-andreok, ez gaitezen engaina, XXI. mendean gaude eta dena da aurrerapena, arlo guztietan, ea bada noizko ematen diren aurrerapen horiek hezkuntza sisteman. Ea noizko lortzen den gure umeak beraien eskola garaian berez euskaraz jantzita ateratzea. Alferrik izango da urte batzuk barru eskuak burura eramatea eta euskaraz ikasi balu esatea, oraintxe daukagu aukera paregabea erabakia hartzeko eta aprobetxa dezagun gure seme-alaben etorkizuna ez nahasteko. Oraindik ere entzuten dira guraso batzuk esaten bakoitzari emandako gomendioari jarraituz, B ereduan matrikulatu alaba eta euskara menperatzen ez duela eta... Ez al da tristea ? Gurasoen erabakia honetan benetan da garrantzitsua eta denok animatu nahi zaituztet zuen seme-alabak kontuan har ditzazuen matrikulatzeko garaian eta euskaldunduko duen eskola batean egon daitezen. Ez dago aitzakiarik, esanda dago eta har dezala bakoitzak dagokion ardura.