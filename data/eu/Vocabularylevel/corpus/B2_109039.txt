Docutec Hizkuntzak ikastea zer ote? Hizkuntzak ikasteak eta jakiteak sortzen dizkigun hainbat kezka eta kontu xelebre ekarri ditugu orrialde honetara. Zenbat hizkuntza ikas ditzake haur batek? Guraso batzuek galdetzen dute ez ote den gehiegizkoa seme-alabak bi hizkuntza ez ezik, hiru hizkuntza edo gehiago ikasten jartzea. Baina, ez dute zertaz horretaz kezkatu, hirugarren edo laugarren hizkuntza ikasten aritzeagatik. Alderantziz, sarritan ikusi da hizkuntza bat baino gehiago erabiltzen dituzten gaztetxoek jarrera positiboa eta baikorra azaltzen dutela hizkuntzak ikasteari dagokionez. Benetan, hizkuntza bat edo bi ikasi ondoren, iruditzen zaie ez zaiela zaila izango hirugarren edo laugarren bat jakitea. Hizkuntza bat baino gehiagorekin harremanetan bizitzeak bizkortu egiten du oro har hizkuntzak ikasteko gogoa, eta errazago egiten zaie hizkuntza berriak erabiltzea. Hori bai, hizkuntza berrien irakaskuntza ez da gauzatu behar eskolako lan neketsu bat bailitzan, hizkuntza hori erabiltzen den giro atsegin batean murgilduz baizik. Azkenaldi honetan egindako ikerketek frogatu dute haurrak hizkuntza batean aurrera egiteak berekin dakarrela aurrerapena bi hizkuntzatan. Gai hau garrantzi handikoa da, segurtasuna ematen baitzaie gurasoei etxeko hizkuntza sustatzen bada, kaltegarria ez, baizik eta probetxugarria dela bigarren hizkuntza bat etxetik kanpo ikasteko. Hizkuntzak eta enpleguaLan-eskaintzen %61ak kontuan hartzen ditu hizkuntza-ezagupenak, eta iragazki gisa erabiltzen da irizpide hori. Alemana gero eta gehiago erabiltzen da teknika-alorrean. Hori eskatzen dute erdiko kategoria profesionaletan, atzerrikoekin harremanak burutzeko. Frantsesa da merkataritzaren alorrean gehien baloratzen dena, eta, dakigun bezala, asko ari da hazten sail hori. Guatemala, hizkuntza asko mintzatzen den herrialdea Herrialde hori gaur egun eleanitza da, eta kultura anitzekoa, Guatemala. Hango hizkuntza-aberastasuna ikusgarria da: gaztelania, 21 hizkuntza maia, xinka eta garifuna mintzatzen dira. Gainera, azpimarratu behar da kultura bakoitzaren barruan esateko erak desberdinak izan daitezkeela eskualdeen, klase sozialen eta beste faktoreen arabera. Adibidez, azkeneko 100 urteotan, janzkeren ezaugarriak ikertu dira 150 komunitate maia baino gehiagotan. Zoritxarrez, guatemalar askok ez dute etnia eta hizkuntza-dibertsitate hori ezagutzen. Batzuek hizkuntza maiak dialektotzat hartzen dituzte mespretxuz, edo ezjakintasunez. Ez dakite hizkuntza horiek oinarri fonologiko bat dutela, bakoitzak bere gramatika eta hiztegia, gaztelaniak, ingelesak, frantsesak edo alemanak dituzten bezala. Ez dakite mam hiztunek ezin direla kaqchikel hiztunekin konpondu elkarrekin mintzatzeko, gaztelania-hiztunek frantsesez mintzatzen direnei ulertzen ez dieten bezala. Guayanako hizkuntzak salbatzeko bideanGuayanako indigenak Venezuela eta Brasilgo mugetatik gertu bizi dira: sei etnia dira, bederatzi hizkuntza hitz egiten dituztenak. Indigena horietako batzuk itsasertzetik hurbil bizi dira, eta hauek ingelesa besterik ez dute hitz egiten. Beldur dira Guayanan, eta ez dute nahi kostan gertatu dena barrualdean ere gertatzea. Horregatik beren hizkuntzarik nagusienak, Wapishiana eta Macushi izenekoak, eskolan sartu nahi dituzte. Horretarako hizkuntza horien gramatika egin nahi dute, eta indigenak trebatu irakasle izateko. Bi urte barru hasi nahi dute eskolak ematen.