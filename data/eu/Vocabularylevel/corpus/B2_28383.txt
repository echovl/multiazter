Docutec Kronika: teoria eta praktika Idazteari buruzko iritzi artikulu laburra. Kronikak nola idatzi behar diren galderari erantzuten saiatzen da. Horretarako aipamen ulerterrez batzuk egiten ditu. KIRMEN URIBE - IDAZLEA  Idazleak behar du babesa. Batez ere hasieran. Konfiantza jaso nahi izaten du, kanpotik entzun bide zuzenetik doala, ez dela okertu erabakitzen azken bidegurutzean. Idazleak behar du babesa hasten ari denean. Horregatik galdetu nion iritzia aitari lehen zutabea argitaratu nuenean, haren onespena jasotzeko. Lehen zutabe hura ikaragarri landua izan zen, idazketa-ordu luzeen ondorio zen. Ahalik eta hobekien idazteko ahaleginean ipuin laburraren pareko atera zitzaidan. Baina geroztik konturatu naiz ipuinak ipuin direla eta zutabeak zutabe. Zutabeek ipuinek ez duten ezinbesteko ezaugarria baitute: bat-batekotasuna. Aitaren erantzuna ez zen edonolakoa izan. Ez nuen haren onespenik jaso. Aitzitik, kontakizun baten bitartez erantzun zidan. Mutil koskorra zelarik ba omen ziren herrian bi apaiz. Sermoia esateko bakoitzak bazuen manera jakin bat. Bata hurbila zen, jendeak xamur jasotzen zituen hark esan nahi zituen guztiak. Bigarren apaizaren estiloa, atzera, makurra zen. Ez zitzaion ezer ulertzen. Elizako hasierako ilaretan esertzen ziren aberatsentzako esaten zuen sermoia, atzeko ilaretakoak kontuan hartu gabe. Bada nik bigarren apaiz horren moduan idazten nuela esan zidan aitak, zirkinik egin gabe. Beti eskertuko diot aitari horren zintzo jokatu izana. Alde batetik, argitu zidan nik idatzitakoa lar literarioa zela egunkari batean argitaratzeko. Eta beste aldetik, ez zidan iritzi zuzen bat eman, ez zuen esan «zutabea ona da» edo «txarra da», kontakizun batez apaindu zuen haren argudioa, balorazio zuzenik gabe. Horixe izan nuen gogokoen, alegia, kontakizun harekin askoz garbiago ikusi nuen dena. Izan ere, kontakizunek errealitatearen ñabardurak jasotzen dituzte. Eta ñabardurak dira bizitzan maiz inportanteena. Horregatik nahiago diet zutabeei kronika deitu. Idazleak eguneroko gauzei ematen dien bat-bateko begiratua baita kronika, eta iritziak eman begiratu horrekin, ahalik eta xehetasun gehien jasoz. Vinicius de Moraes-ek ere kronika esaten die zutabeei: «Batzuetan kronikak ez dira ateratzen. Kronista aulkitik jaikitzen da, eskuak garbitzen ditu, leihotik begiratzen du, baina alferrik. Orduantxe, benetako kronista batek hauxe esan behar dio bere buruari, 'idatzi kronika bat parean duzun aulkiaz bada ere, idatzi! Eta ongi idatzia egon dadila eta liberti ditzala irakurleak!'. Eta beti-beti kronika azkenean atera egiten da». Horretan saiatuko naiz ni ere.