Docutec Aromaterapia Erlojuaren kontra bizi garen garai honetan ia ez dago erlaxatzeko astirik, eta lasaitasuna bilatzeko teknikek gero eta arrakasta gehiago dute. Horietako bat aromaterapia edo usainen erabilera terapeutikoa dugu. Aromaterapia antzinako medikuntza naturalaren eredu bat da, eta egoera fisiko emozional, mental zein espiritualaren armonia bilatzen du. Hala, masaje edota bainu aromatikoen bidez jaso ditzakegu lore eta landareen onurak. Hala ere, aromaterapia ez da soilik erlaxatzeko metodoa; izan ere, landare askoren esentziak zenbait arazo fisiko arintzeko gai dira. Aspalditik jakin ohi da landareek duten sendatzeko gaitasuna, eta egiptoarrak izan ziren kosmetika eta perfumerian erabiltzen hasi zirenak. Gaur egun, aromaterapiak batik bat olio esentzialak erabiltzen ditu. Izan ere, olio esentzialek gizakian mota askotariko zirrarak eragin ditzaketen hainbat propietate dituzte. Sendagarriak Olio esentzialak landareen energia dira, hau da, landareetatik erauzitako kontzentrazio puruak dira, eta bakoitzak berezko propietate sendagarriak ditu, baita erlaxazioa sorrarazteko gaitasuna ere. Olio esentzialek bi modutara jarduten dute, bai maila fisikoan zein psikologikoan. Alde batetik, erabilera terapeutiko ugari dituzte eta hainbat arazo fisiko arintzeko balio dute: indigestioak, hotzeriak, asma, giharretako edota buruko mina... Bestetik, substantzia usaintsuak direnez, gogo eta emozioen gaineko eragina ere badute. Hala, oso egokiak dira urduritasuna edota lo ezina arintzeko. Egun, 50 landareen esentzia baino gehiago erabiltzen dira aromaterapian, hala nola, kamamila, bergamota, eukaliptoa, izpilikua, kanela edota arrosa. Horiek zenbait modutan erabil daitezke, baina ohikoenak masajeak, bainu aromatikoak, arnas hartzeak eta erregailu txikiak dira. Olio esentzialen erabilera Esan bezala, olio esentzialak era askotan erabil daitezke. Adibidez, etxeko giroari usain berezi bat eman nahi badiogu, erregailu txikiak erabil ditzakegu. Kandela bateki9n zeramikazko kaiku txiki bat berotzen dugu, eta bertan ura eta olio esentzial baten tanta batzuk botatzen dira. Masajeetan edota perfumeak egiteko ere erabiltzen dira, baina helburua erlaxazioa bada, modurik onena bainu aromatikoak dira. Aukeratutako olio esentzialaren 15 tanta inguru botata lortzen dugu urduritasuna eta tentsioak askatzea. Dena den, olio esentzialak helburu terapeutikoetarako erabiltzen direnean kontuz ibili beharko dugu. Kasu hauetan oso garrantzitsua da aurkako eragina duten olioak ez nahastea, eta gehienez hiruzpalau olio baino ez erabiltzea gomendatzen da. Horrez gain, olioak ezin dira irentsi eta beti neurriz erabili beharko dira. Erremedioak Izpilikua: landare hau tentsioak eta burukomina ezabatzeko erabili ohi da bere efektu lasaigarria dela eta. Halaber, depresio egoerak eta loezina hobetzeko ere balio du; eta aknea, erredurak eta alergien aurkako tratamendurako oso egokia da, besteak beste. Erromeroa: Erromeroaren esentzia oso onuragarria da arnasa hartzeko zailtasunak dutenentzat, hau da, bronkitis, asma eta baita hotzeriarentzako ere. Bestetik hilerokoaren mina arintzeko ere erabiltzen da, eta sistema linfatikoaren funtzionamendu onari laguntzen dio. Menda: Erromeroaren antzeko erabilpena du; izan ere, bronkitis, sinusitis, asma eta hotzerientzako erabiltzen baita askotan, baina estresa eta urduritasuna arintzeko ere oso egokia da. Horrez gain, indigestioetarako oso lagungarria izan ohi da. Kamamila: Estresa eta nekea gutxiagotzen du, baina sexu-gogoa pizteko propietateak izan dira sona gehien eman diotenak. Limoia: bainuan erabiliz gero fruitu hau oso freskagarri eta estimulatzailea da. Horrez gain, propietate idorgarriak ditu, zefaleak eta migrainak ezabatzen ditu eta gernu-aparatuko arazoentzako oso onuragarria da, besteak beste. Jasmina: Jasmina depresioaren kontrako sendagai naturala da, eta baikortasun edota euforia bezalako sentimenduak sorrarazteko gai da. Halaber, bere olio esentziala kolpeek eragindako hanturen aurka eta analgesiko modura erabiltzen da. Sandaloa: Sandaloa akne, hotzeria, zistitis eta hileroko minarentzako erabiltzen da, baita lasaigarri modura ere. Arrosa: Lore honen olio esentzialek odol-fluxua eta digestioa hobetzen dute. Urdaileko ultzerak eta goragaleak arintzeaz gain, lo ezin eta estres-arazoak hobetzen dituzte.