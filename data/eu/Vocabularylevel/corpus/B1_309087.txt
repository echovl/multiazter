Docutec Moda, neurri guztietarako Aurreko urteetan sport moda gailendu da; aurten, aldiz, estilo dotorea izango da nagusi. Joera nagusiak "Azken urteetan sport estiloko arropa izan da nagusi neurri handietan: bakeroak, parkak, kamisetak...", azaldu du Donostiako Malen dendako Nereak. "Aurten, aldiz, emakume jantziagoa, sofistikatuagoa, dotoreagoa, femeninoagoa... proposatzen digute neurri handietarako moda egiten duten etxeek ere". Horixe da aldaketarik nabarmenena aurtengo udazkeneko eta neguko modan. Beraz, aurten, ez dugu aitzakiarik behar dotore jartzeko. Eta zer jantzi dotore joateko? Modan dauden koloreak: Oro har modako koloreak izango dira nagusi: marroia, grisa... Baina, haiekin batera, eurekin ondo datozen koloreak ikusiko dira: berdea, laranja... Laranjaren kasuan, laranja apala dator aurten, kalabaza kolorea. Eta berdearen kasuan, aldiz, billarretan ikusi ohi dugun berdea nagusituko da. Gauetarako jantzietan, dena den, beltza da jaun eta jabe aurten ere. Oro har, kolore lauak, estanpaturik gabekoak, dira nagusi aurtengo udazkenerako eta negurako bildumetan. Dena den, beroki asko koadro handiekin datoz. Oso beroki koloretsu eta alaiak dira. Modan dauden ehunak: Moda egiten duten etxeek ehun naturalen alde egiten dute, gero eta gehiago. Orain gutxi arte neurri handietan barra-barra erabiltzen ziren ehun sintetikoak ia desagertuta daude. Bestalde, puntua protagonista izango da aurten neurri handietan ere. Artilezko txaketa nahiz jertseak, guztiak daude modan. Eta baita berokiak ere. Modan dauden jantziak: Neguko piratak: lehen udan erabiltzen ziren, baina aurten neguko izarrak izango dira neurri handietan. Trajea: nagusi den estilo jantziago horri jarraiki, trajea ere bueltan da aurten. Amerikar jaka: joan den urtean jada jantzi genuen eta aurten eutsi egingo diogu. Galtza zuzenak nagusi: galtza barrenestuak berreskuratu ditu aurtengo modak. Beraz, "elefante hanka" ez dago modan. Gona: emakume femeninoa, dotorea da nagusi. Estilo guztiak onartzen dira. Baina hobe gona zabalegi nahiz luzeegiak ez hautatzea. ***Egokitua