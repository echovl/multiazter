Docutec Afari osasungarri eta elikagarria minutu gutxian Afari osasungarriak eta elikagarriak minutu gutxian prestatzeko aholkuak.   Uda baldin bada, afaria has liteke gazpatxo batekin, barazki-zuku batekin edo krema hotz batekin. Neguan saldak, pureak edo zopa beroak nahi izaten dira. Aldez aurretik prestatuz gero, dauzkaten osagaiak direla eta, ondo kontserbatzen dira hozkailuan 4 edo 5 egunean.   Entsalada baliabide osasungarri, elikagarri eta prestatzen azkarra da, eta konbinaketa asko onartzen ditu. Nagikeria gainditzeko, entsalada aldez aurretik presta dezakegu, eta, denbora gutxi baldin badugu, ontziratuta eta kontsumitzeko prest dauden entsaladak har daitezke. Baina entsalada guztiek ez dute oreka bera. Oreka lortzeko, afaltzeko plater bakar gisa hartzen bada, entsaladak kalitate oneko proteina-dosiak (arrautza, oilaskoa edo indioilarra, arraina, urdaiazpikoa, gazta...), irintsuak (ogi pixka bat, arroza, pasta edo patatak) eta olioa eduki behar ditu, barazkiez gainera. Bazkariko hondarrak erabili. Eguerdian geratu diren barazkiak beren horretan kontsumi daitezke, hornigai gisa edo barazki gehiagorekin konbinatuta, eta entsalada epel gozoak prestatu piperrekin, tipularekin, tomatearekin, kuiatxoarekin eta berenjena errearekin.... Ogitartekoa, aukera egokia. Baldin askotarikoa bada eta egunero kontsumitzen ez bada eta arraina, barazkiak eta antzeko janari oso elikagarriak ordezten ez baditu. Oso aukera egokia da ogiaren betegarriak barazkiak baditu (letxua, tomatea, tipula, azenarioa...) eta kalitate oneko proteinekin osatzen bada. Momentu aproposa da afaria egunez kontsumitu ez diren fruta eta esnekiak hartzeko. Fruta zuku eginda gustagarriago gerta badaiteke ere, osorik aseago utzi eta elikagai gehiago ematen ditu. Digestioa zaindu. Afarian hartzen diren janari motak, kopuruak eta haiek prestatzeko moduak eragina dute digestioan eta loak hartzeko gaitasunean. Hobe da koipe askorik gabe kuzinatzea (lurrinetan, egosita, plantxan, labean, mikrouhin labean, etab.), frijituak alde batera uztea eta gatza eta gozagarri bizi eta min gehiegi ez hartzea. Gainera, gomendagarria da gantz gutxiago duten janariak -hala nola arrautzak, arrainak edo hegaztiak- hautatzea, haragi gisatu eta erregosien ordez, eta jan-kantitate handiak saihestea.   Egokiena da oheratu baino gutxienez bi ordu lehenago afaltzea, digestioak loa eragotz ez dezan, edalontzi bat esne epel edo infusio liserigarri edo erlaxagarri bat hartu ezean.   Afaldu gabe geratzeak ez du argaltzen. Frogatuta dago argaltzeko ez dela onuragarria, ez beharrezkoa, zenbait janaldi egin gabe geratzea, ezta gosez egotea ere. Eguneko gainerako janaldiak osatzen dituen afari arin bat da gomendagarriena.