Docutec Patronala sofan Ez larunbatean, ez igandean, ama estandarra ez da bere langile eskubideak aldarrikatzera kalera irteten. Zertarako. Hobe du etxeko pasilloan hasi, sukalde trapua pankarta hartuta. Hantxe ditu bere esplotatzaileak, bere patronala: sofan etzanda lasai. MAIALEN LUJANBIO / Asteburu arraroa ate joka datorrena. Meatze eta aldamio usaineko larunbata, kolonia eta arrosa sortadun igandeari esku emanda. Larunbat gizona nagusiki hala irudikatua; igande emakumea derrigor hala behar duena. Sobiet Batasunaren garaiko zapatua, kontsumismoaren bandera den jaiaren aurrekari. 1: Langilearen Eguna, iraultzaren nostalgia. 2: Amaren Eguna, sosentzat asmakizuna. Bat behar luketen bi egun. Ama, ia definizioz da langilea. Ez larunbatean, ez igandean, ama estandarra ez da bere langile eskubideak aldarrikatzera kalera irteten. Zertarako. Hobe du etxeko pasilloan hasi, sukalde trapua pankarta hartuta. Hantxe ditu bere esplotatzaileak, bere patronala: sofan etzanda lasai seme-alabak. Amak berak bultzatutako etxe-ohiturek sorturiko munstrotxoak.Etxe askotakoa da Maitenaren komikikoa: semea eta alaba, zerri egindako egongelan botata. Amak histeriatik gertu diotse: baina-baina, egizue zerbait! Zer uste duzue naizela, etxeko neskamea?! Nola esan dezakezu hori, ama erantzuten dio alabak neskamea bazina, asteburuak gutxienez libre izango zenituzke.