Docutec Concetta Probanza-rekin berriketan Concetta Probanza Urretxun jaio zen 1969an. Gaztelania du ama-hizkuntza, eta orain euskaraz hitz egiten moldatzen da, geldi hitz eginez gero. Mojetan hasi zen euskara ikasten, asignatura gisara. 1. Zein da, zure ustez, ikasteko modu hobea: bakarka ala taldean, ala biak batera?Egokiago eta aberatsago iruditzen zait norbaitekin aritzea, gizarte mailako beste alor guztietan bezala. Egia da, hala ere, taldearekin ikasitako hori sakontzeko modu ederra bakarka lantzea izan daitekeela. Dena den, ikasteko bada, bide guztiak dira onak. 2. Zer da irakasle batengan gehien estimatzen duzuna?Ikusmira zabala, jakin mina eta bihotz zabaltasuna. 3. Nolakoa zen zure ikaskide taldea?Gutxi iraun nuen euskaltegian. Aspergarria iruditu zitzaidan ikasteko era, gogoa suspertzeko baino itotzeko modukoa. 4. Gustuko al dituzu ikasgelatik kanpoko ekintzak? Zergatik?Ez. Mojekin haurtzaroan egiten genituen ibilaldiak ekartzen zizkidatelako oroimenera. 5. Zein da gehien gustatzen zitzaizun ariketa-mota? Zergatik?Gustura moldatu naiz edozein ariketarekin; aditz ariketak dira, beharbada, gehien atsegin ditudanak. 6. Zer ikasten da beste ikasleengandik?Zuzendu beharreko akatsak. Zure gabezien ispilu izan daitezke. 7. Nork edo zerk lagundu dizu gehien euskara ikasten?Nire bikotekideak. Ezin ulertu dezaket nire ikasbidea hura gabe. 8. Laguntzen al dute teknologia berriek euskara ikasten?Bai, oso erabilgarriak dira, edonoren eskura heltzeko modukoak, eta irudiekin lagunduta badatoz hobeto. Dena den, nik testu-liburuak erabili ditut gehien, adibidez, Bakarka bilduma. 9. Gramatikazko arauak zer dira zuretzat: lagungarriak, oztopo; gehiegi dira agian?Beharrezkoak. Nik jakin behar dut nondik nora ibili, noiz eta non erabili. osotasun baten azpiegiturak bezala. Hala ere, ez dut nik esango hizkuntza bat ikasteko atalik gozoena denik. 10. Zer da errazena gertatu zaizuna? Zergatik?Irakurtzea eta ortografia. Haur literatura zoragarria daukagulako euskaraz, argi eta erraz ulertzeko moduan ari zaizkigu goi mailako idazleak, eta haiek irakurtzen biak ikasi daitezke, bai hizkuntza bai zuzen idazten. 11. Nola konbentzitzen duzu zeure burua ikasten jarraitzeko?Ez dut neure burua behartu beharrik. Gure herriarekiko dudan erantzukizuna da, konpromisoa. Eta munduan izateko aukera berri bat. 12. Zertarako ikasi nahi zenuen euskara?Herren sentitzen nuelako neure burua, gaixo. Sentitzen nuen hutsunea bete dut horrela, sendatu egin naiz. 13. Une honetan non erabiltzen duzu euskara, non hitz egiten duzu?Zarautzen euskaraz egunaren 24 orduak emateko zoriona daukagu, eta hala saiatzen naiz ni, toki guztietan: lantegian, tabernetan, azokan, dendetan, anbulatorioan, aurrezki-kutxan. nonahi.