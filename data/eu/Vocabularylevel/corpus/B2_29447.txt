Docutec Erromesaren izerdia Urtetik urtera jende gehiagok ekiten dio Done Jakue bideari. Aurten, Urte Santua dela eta, aurreikuspenen arabera, Orreagatik 50.000 lagun baino gehiago irtengo da. Uxuala kopatxo bat gomendatzen zaie erromesei eguna ondo hasteko. GORETTI ALDALUR / Biderik luzeena ere pausoka egiten da; oin azpiak asfalto­arekin urratuz edo belar berdearen ferekak sentituz. Batzuetan baita euripean ere. Hurrena, berriz, eguzki galdatan. Done Jakue bidean egun bakoitza desberdina da. Erromesen izerdi tanta bakoitzak jomuga gerturatzen du. Zaharrek uxuala kopatxo bat go­mendatzen dute eguna hasteko. Bero egiten duenean freskatu egiten omen du, eta hotz egiten duenean, berriz, berotu, tristurak hil eta aho­tsa hobetu. Fedea abiapuntua bada ere, bide­an hizkuntza, arraza eta pentsaera ezberdinak uztartzen dira. Aurten, 65 herrialdetako 50.000 lagun baino gehiago irtengo dira Orreagatik, aurreikuspenen arabera. Ezin esan kristautasuna eta fedea modan daudenik, baina halere, erromes kopu­ruak urtetik urtera gora egiten du. Eugenio Pardo donostiarrak 69 urte ditu eta aurten 23. aldiz egingo du bidea. "1982an joan nin­tzen estreinako aldiz, eta ordutik izugarri aldatu dira gauzak. Nik etxetik atera eta Santiagora oi­nez iritsi nintzela soilik dakit, baina auskalo non­dik nora ibili nintzen! Bidea ez zegoen marka­tuta". Pardorentzat Done Jakue bidea erronka per­tsonala da. "Kontua ez da markak haustea", dio. Aurten arrebarekin joango da maiatzean, udako jende andanaren "beldur naizelako". Ate santua Xacobeo urteetan bakarrik irekitzen dutenez, hortik pasatzen den laugarren aldia izango da aurtengoa. "Santiago eguna igandean ospatzen denean irekitzen dute eta 11, 6 eta 5 urtetik behin izaten da. 1982an 1993 arte jarraitzea erabaki nuen; 93an pentsatu nuen: eta zergatik ez beste 6 urtez?; eta 1999an 2004 arte ez nuela etsi behar esan nion neure buruari". Bidea egiteko bi aste behar izan ohi ditu, baina 13 egunetan ere egin izan du, "egunean 61 km eginez. Cdoex Calixtinus 13 atalek osatzen dute. Monje frantses batek idatzi zuen Calixto aita santuaren agindu­pean eta horrela egileko apetak eman zizkigun". Elizara asko joaten ez den arren, fededuna dela dio. "Baina han denetarik ikusten da. Benetako errome­sak gutxi gelditzen dira". Toki berean, Santiagoko katedra­laren aurrean hain zuzen, eginiko 22 argazki ditu: urte bakoitzeko bat. Denek ezagutzen dute. "Txoko guz­tietako argazkiak ditut dagoneko eta herrietako apaiz eta tabernariek ezagutzen naute. Horregatik ibiltzera joaten naiz  orain, besterik gabe". "El de la culebra" deitzen diote ezagutzen dutenek, suge itxurako makila eramaten duela­ko, alegia. "Etorri nintzen lehenengo aldirako egin nuen eta urteko marka bat egin diot. Bidean inork ez du nire izena ezagutzen". 1993an Unescok gizon-emaku­me guztien ondare izendatu zuen bi­dea eta horrek asko indartu du usa­dioa. Iaz 30.000 lagunek eman zu­ten izena, Orreagako priore Jesus Labianoren esanetan. 2004 Urte Santua izateak, ordea, jende gehiago erakarriko du; batez ere, udan eta Aste Santuan. Felipe Borboikoak eta bideak ze­harkatzen dituen zortzi autonomia­ komunitateetako presidenteek inau­guratu dute urtea Orreagan bertan —Santiagotik 800 km-tara— egin du­ten ekitaldian. Nafarroako gobernuak lotarako leku gehiago egokitu ditu, aurrei­kuspenei erantzunez, hori delako erromesen behar nagusia. Aterpetxeetan Nafarroako Eskaut Mugimendu Katolikoko 250 bolun­tario arituko dira lanean udan. Gainera, aurten informazio telefono bat jarri du abian gobernuak erromesek zerbait behar izanez gero, no­ra jo behar duten jakin dezaten. Munduko bost kontinenteetatik etortzen dira erromesak; Brasildik, esaterako. Paulo Coelhoren "El pere­grino de Compostela. Diario de un mago" liburuak brasildarren artean izandako arrakastak du horren errua, hein handi batean. Baita Alemaniatik ere. Ausartenak bizikIetaz etortzen dira Europatik. Arrazoiak bakoitzak asmatzen ditu. Zenbaitek fedeak bul­tzatuta erabakitzen du bidaia egitea; beste askorentzat kirola egiteko modu bat da eta zenbaitentzat gutizia bat. lruñetik 27 km-tara dagoen San Martín aterpetxeko arduraduna den Blanca Lecumberriren hitzetan, "oso gutxi dira fedeak bultzatuta bidaia egiten dutenak. Udan datozenak behintzat oporrak pasatzera etortzen dira, besterik gabe". Hori bai, urtetik urtera gehiago, "eta aurten egiten ari diren propagandarekin!, baina, tira, izan ditugu Xacobeo urteak lehen ere eta ez dira horrenbesterako izan". Batzuen ustez, Done Jakue bidearen galbidea eragin dezake arrakasta ho­rrek. "Nafarroan ez dut uste oraindik negozio etekinik ateratzen denik. Beharbada Galizian gehiago sumatu­ko da hori. Entzuna daukat motxilak jasotzen dituztela diruaren truke, adi­bidez. Hona ez da oraindik horrelako ezer iritsi".   Ibilbideak Done Jakue bidea egiteko ibilbide ugari dago. Gehienak Galiziara Bide Frantsesa izenekotik iristen di­ra, baina oso erabiliak diren beste sei ibilbide daude. Frantsesa Orreagatik edo Somportetik sartzen da Estatu espainiarrean, Aragoi, Nafarroa, Errioxa, Gaztela eta Leon eta Galizia zeharkatuz. Betikoa den beste ibilbide bat "iparraldekoa" da. lrundik sartu, eta Euskadi, Kantabria eta Asturias ze­harkatzen ditu; X. gizaldi arte hau zen biderik ezagunena eta erabilie­na. Ibilbide honek eta "frantsesak" Garesen bat egiten dute. Erromesen jomuga Santiagoko katedrala da. Bertan dago Done Jakue apostoluaren hilobia; bidaia­ren aitzakia edo arrazoia, alegia. Zilarrezko kutxa batean daude bere errautsak. Hiru mendez desagertuta egon ziren, San Clemente artzapez­pikuak gorde egin zituelako, Drake pirataren lehorreratzearen beldur zelako. Santiagora iristeak gauza bat du txarra: bidaia bukatu egin dela.   