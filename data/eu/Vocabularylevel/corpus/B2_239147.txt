Docutec Sarrerak eta ilarak Hemen nator U2 taldearen kontzerturako sarrerak lortzeko pasatu genituen komeria, hotz eta desesperazioak kontatzera. Aldez aurretik, adarjotze galanta izan zela esan nahi nuke, ilaretan egin genituen ordu pila haiengatik eta eskaini ziguten zerbitzu eskasagatik. Ez da normala, nire kasuan bezala, goizeko 07:30ean Bilboko Urretxindorra dendako ilaran jarri eta eguerdiko 11:45ean oraindik lau pertsonak bakarrik sarrerak erosi ahal izatea. Adarjotze galanta! Beste lagun bat, aldiz, Eibarko Ikatz-en goizeko 08:00etatik izan zen. 150 zenbakiaren bueltan zen ilaran. Eguerdiko13:00an sarrera merkeenak salduak ziren Eibarren. 15:00etan, berriz, ilarako 61. pertsonak sarrera garestiena erostea lortu zuen. Bera izan zen azkena. Donostiako Anoetan, bi lagun zeuden ilarako 1.200 zenbakiarekin. Arratsaldeko 15:00etan ilarako 1.000. pertsonak sarrerak erosi zituen, eta gure bi lagun horiek 15:30ean hamabi sarrera lortu zituzten. Merkeak! Nola liteke? Eibarren 15:00etarako 400 sarrera baino ez ziren saldu, eta, gainera, azkenak garestienak ziren, besteak agortuak omen zeudelako. Baina Donostian 15:30ean ilarako 1.200. pertsonak merkeenenak eskuratu zituen. Norbaitek azaldu ahal dit? Eta nola da posible Bilboko Urretxindorran 15:00etan edo lehenago sarrerak saltzeari uztea agortuta zeudelako? Nola liteke hori? Gaizki funtzionatu duela sistemak? Nongo jendeak erosi ditu 40.000 sarrerak? Euskal Herrikoek edo kanpokoek? Adarra jo al digute Tick Tack Ticket-ekoek sistema blokeatuz? Konbentzituta nago Tick Tack Ticketekoek adarra jo zigutela, goizeko 07:30etik arratsaldeko 16:00ak arte ilaran egon ginenok sarrera gabe utziz. Lotsagarria benetan ilaran hotzak egondako euskal herritarrek U2 ikusteko aukera ez izatea, eta, hori ikusita, ziur nago euskaldunak ez direnak proportzioan gehiago izango direla abuztuaren 9ko kontzertuan. Sistema manipulatu bat erabili ote zuten? Internet erabili gabe, orain arteko ohiko sistemarekin eta ilarak errespetatuz egingo balitz salmenta, askozaz sistema justuagoa eta azkarragoaren alde egingo zuten. Tick Tack Ticket sistema txapuza hutsa izan da!  