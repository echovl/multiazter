Docutec Zorriak ikastetxeetan Ikasturte berria hastear dagoen honetan urtero ikastetxeetan agertzen den arazo bati egingo diote tarte: zorriak. Jarraian jakin beharreko guztiak eskainiko dizkizugu. Hasteko jakizu egun batzuk behar dira zorriak erabat erauzteko, lozioek eta xanpuek ez baitituzte zorri-arrautzak erabat suntsitzen. Seguru asko, behin baino gehiagotan joango zinen zorrien aurkako lozioren bat erostera, seme-alaben ikastetxean zorri-izurriren bat agertu delako. Zer egin ez kutsatzeko? Aski al da xanpu jakinen batekin umeen burua garbitzea? Hasiera batean, izurri-kontrola irakasleen gain dago, eta behartuta daude gurasoei parte ematera. Horiek dira zaintze-kontrolaren eta -kutsatuta badaude- zorri-arrautzak desegiteko arduradun nagusiak, umeak berriro eskolara bidali baino lehen. Jakin itzazu, beraz, eman beharreko pausoak umeak kutsa ez daitezen edota parasito gogaikarri horiek lehenbailehen galdu daitezen. Ez dira arriskutsuak, aurkako tratamendua egiten bada Ugaztunetan parasito bizi diren intsektuak dira zorriak, odoletik jaten dute, eta oso ugalkorrak dira. Horixe da, hain zuzen ere, zorriek sortzen duten arazo nagusia: azkar ugaltzen direla, eta zabaltzen. Buru-azaleko intsektu horiek 2mmkoak izaten dira, hanketan pintzatxo sendoak dituzte buruko iletan itsatsi eta bertan bizitzen jartzeko. Zorriak ahoan elementu zulatzaile bat du odola xurgatzeko. Zorri zaharrek ez dute argitasuna maite, garondoan egotea gustatzen zaie eta belarri atzean. Horiek dira aurrenik miatu beharreko gorputz-guneak zorri-izurriren susmorik bada. Motel-motel mugitzen dira ileetan eta hauen kolorea hartzen dute. Arazo nagusia ez da zorria bera, horren arrautzak baizik, ile- erroetan jartzen dituzte eta. Eme helduak irmo finkatzen ditu arrautzak ile-erroetan eta eskuz edo orrazi estua erabiliz bakarrik atera daitezke. Arrautzak jarri eta handik 7-10 egunean gertatzen da eklosioa. Arrautza horiek pertsona zorriak jota dagoela salatzen dute. Hori egiaztatzeko, orrazi xehea pasatu behar da buruko ileetan, eta hori edozein botikatan eros daiteke. Zorri-arrautzarik baldin badago, orbantxo zuriak agertuko dira orrazian. Horiek ile-zahiarekin nahas daitezke, baina zahia baino zailagoa da iletatik kentzea, hortxe dago aldea. Gehienbat ume txikien artean gertatzen dira zorri-izurriak, ikastetxeetan batez ere. Esan beharra dago, hazten ari dela zorri-izurria Europako eskoletan azken urte hauetan. Pedikulosia da gaixotasun horren izen zientifikoa. Definizio osoa hauxe da: larruazaleko gaitza, zorriak direla eta, etengabeko hazka egiteak sortzen duena. Ezaugarri nagusiak dira: hazkaren ildaskak eta tegumentuaren kolore iluna. Umeak buruan etengabe hatz egiten aritzen badira, seinale da agian zorriak dituztela buruan. Gaitz honen sintoma nagusia azkura da. Buruko zauriak hazka egitetik datoz, ez intsektuetatik. Baina infekzioa tratatzen ez bada, hau da, zorriak ezabatzen ez badira, buruko ileak erortzen has daitezke. Zorriak eta horien kutsadura saihestea Zorrien presentziari aurrea hartzeko, ezinbestekoa da kutsadura saihestea. Haur txikienen artean oso erraz zabaltzen da izurri hori, askotan ukitzen baitute elkar jolasean ari direla eta eskolako dinamikan. Horregatik, zorriak oso erraz pasatzen dira buru batetik bestera: zorriek umeei gehiago erasaten diete ordu asko egoten baitira gela berean 'itxita'. Normalean, zorriak daudela antzematean eskolako arduradunek egiten duten aurreneko pausoa gurasoei parte ematea izaten da. Informazio-orri bat bidaltzen diete guraso guztiei, seme-alabak kutsatuta egon ez egon, ze kutsatuta dagoen norbaiten parasitoak ezabatzea bezain garrantzizkoa da ahaleginak egitea burutik burura heda ez daitezen. Gero, bilera egiten dute banan-banan guraso bakoitzarekin, jarraitu beharreko protokoloa zehazteko. Kutsadura ez da higiene kontua, edozein ume kutsa daiteke eta. Funtsezkoa da elkarrizketa informatibo hori gurasoekin burutzea, sarritan ez baitira ohartzen seme-alabek duten izurri horretaz, ezta horren ondorioez ere. Gurasoek sortzen zaizkien zalantza guztiei buruzko galderak egin behar dizkiete irakasleei eta, jakina, parte eman behar diete edozein susmo baldin badute. Gurasoei parte eman ondoren, ikastetxeak gomendatzen dute zorriak dituzten umeak gera daitezela etxean erabat galdu arte, beste umeak kutsa ez daitezen. Beste umeen gurasoek egunero-egunero miatu behar dituzte seme-alaben buruak. Garrantzizkoa da askotan egitea, ez egun bakar batean bakarrik. Guraso askok behin bakarrik erreparatu ondoren zorri-arrastorik sumatzen ez badute lasai geratzen dira. Baina gaur ez zorririk ez badago, agian bihar edo lau egunen buruan ager daiteke. Horregatik, komeni da xanpuak edo lozio bereziak umeen buruetan aplikatzea, ze kutsatuta ez badaude ere, kutsatzeko arriskuan daude. Zorriek ez dute saltorik edo hegan egiten, baina ibili egiten dira batetik bestera, horregatik pasatzen dira hain erraz buru batetik bestera, elkarren ondoan jolasean dabiltzanean, edo ume baten orraziak, txanoak, edo aurikularrak beste batek erabiltzean. Zorriak akabatzea Izurria izaten delako eta hain ugalkorrak direlako, ez da erraza zorriak erabat akabatzea. Horien aurkako lozioak eraginkorrak dira intsektuak hiltzeko. Baina tratamendu espezifikoaz gain, hobe da hatzekin arrautzak kentzen saiatzea, ez dagoela ziurtatzeko. Hona hemen aholku batzuk: -Hasteko, arrautzak hatzekin kentzea. Banan-banan bilatu behar dira pazientzia handiarekin, ze bat bakarra bizirik geratuz gero, intsektuak berriro ugal daitezke. Ezin gara fidatu desagertzen hasi direlako, infekzioa erabat sendatu dela dirudien arren. Komeni da ileentzako xanpuak edo lozio bereziak erabiltzea. -Orrazi xeheak ondo kentzen ditu zorriak, komeni da horrelakoa erabiltzea. -Zorriak izan eta gero, komeni da arropa guztiak ur berotan garbitzea, edozein arrasto ezabatzeko. Begiratu batean izurria mendean hartu dugula badirudi ere, arreta handiz zaindu behar da arazoa, asko eta azkar ugaltzen direlako. Orraziak, xanpuak eta lozioak farmazietan eros daitezke. Farmazeutikoek jakiten duten egoera bakoitzean zein produktu erabili behar den. Bi gomendio gehiago: Arreta handia jarri behar da garbitasun-neurriak hartzean (ez erabili eskolako lagunen orraziak edo arropak, kutsadura-arriskua baldin badago). Ilea moztea, errazago baita burua arakatzea. Komeni da lozio edo xanpu-tratamendu berezia egun batzuetan luzatzea, horiek gai baitira zorriak hiltzeko, baina ez arrautzak ezabatzeko. Egunero-egunero aplikatu behar da produktua arrautzak erabat suntsituta daudela ziurtatu arte.