Docutec Unibertsitarioak eta ahozko aurkezpenak Berriki irakurri dugu kazeta honetan (2006-I-2) berrikuntza handiak ekarriko dizkiola unibertsitateari eta beronen hezkuntza sistemari Bolognako konbergentziak. Gero eta ezagunago den prozesuak ekarriko du Europar Batasuneko unibertsitate ikasketak bateratzea 2010.urterako. Ezbairik gabe, azken urteetan unibertsitateak izan duen iraulirik handiena. Datorkigun egoera horren informazio nahikorik ez dago, bereziki gure alderdi bigunak ukitzen dituen arloetan: hizkuntza eta curriculuma. Denetariko ahotsak entzun ditugu, eta oraingoz soilik dakigu gutxi dakigula, informazioa tantaka iristen dela. Kontua da berriki kazeta honetan informazio gehiago eskuratu ahal izan dugula aldaketa horrek izango dituen ondorioez, Espainiari gagozkiola. Informazio horrek zioen, graduko ikasleek (orain lizentziadun eta diplomadun izendatzen ditugunak) ahozko aurkezpen bat egin beharko dutela ikasketen amaieran, graduko titulua eskuratzeko. Ahozko aurkezpenak hiru helduleku izan ditzake: ikerketa bat, lan bat edo enpresaren batean egindako praktikak. Taldean ere egin ahalko dute ahozko aurkezpen hori eta irakasle baten tutoretza izango du. Esango dut, zapla: zenbat poztu naizen erabaki horrekin! Sikiera, horrela, gure ikasleak modu esanguratsuan hizketan jartzeko arrazoi on bat izango dugu unibertsitatean. Areago, horren proba garrantzitsua prestatzeko berariazko formazioa eman beharko zaio ikasleari; izan ere, ahozko aurkezpenek, maila horietan, prestatzeko modu berezia eskatzen baitute, adituek diotenez. Agian horrela, ikasleak aterako dira proiektu honen zuztarrean dagoen intentzioarekin: gai jaso bat ahoz aurkezteko gai izanda. Ahozko aurkezpen horiek, edo ahozko azterketak sistema ezaguna eta hedatua dira Europako herrialde askotan. Estatuak izendatzen du zein jakintza arlo azaldu behar den ahoz eta zein idatziz. Gu gara hizkuntzaren errepresentazioa idatziari lotuta daukagunok, idatzia komunikazioaren idealtzat jaso dugunak. Hari honi tiraka, baina, imajina dezakegu ahozko proba hori hezkuntza sistemaren beste maila batzuetara ere eraman dezakegula. Oso beharrezkoa litzateke, gainera. Zergatik ez jarri horrelako proba bat batxilergoaren bukaeran, unibertsitatera sartu aurretik? Ingalaterran egiten dute eta Frantzian ere bai. Gure Hegoaldeko ikasleen artean, %51k selektibitatea egiteko hizkuntza euskara aukeratu zuen iazko ikasturtean. Galdera da zer gertatuko litzatekeen selektibitatea ahoz egingo balitz, zenbatek aukeratuko lukeen euskara, zenbatek duen konfiantza bere bigarren hizkuntzan gai jaso bati ekiteko, jendaurrean defendatzeko. Eta badira galdera gehiago ere: zergatik dagoen eskola oraindik konforme idatzia soilik irakastearekin, zergatik pentsatzen den hain gutxi ikasleen beharretan, zergatik ez diren adin batetik aurrera ahozko genero jasoak lantzen. Zelan irudikatzen dugu, bada, hizkuntza? Kontziente ote gara hizkuntza jakitea kapital sinbolikoa dela? Guk, gure esperientziatik, ikusten dugu HUHEZIn (Humanitate eta Hezkuntza Zientzien Fakultatean) jasotzen ditugun ikasleak ez dutela ahozko hizkuntza jasoan eskarmenturik. Aurtengo ikasturtean 150 ikasle matrikulatu dira, irakasletza ikasketetan eta ikus-entzunezko ikasketetan banatuta. Ahozko aurkezpen bat zenbatek egin duen galdetu diegu 1.mailan matrikulatu diren ikasle horiei: ikasleetatik %5ek ere ez dute egin bere eskola denboran. Eta, gaian desbideratzea bada ere, datuak mereziko dutelakoan: ikasle horien %40k ez dute testurik ere idatzi eskola denboran. Konstatazio horrek argi eramaten gaitu beste toki batera: eskola ez da idazten eta hitz egiten irakasteko tokia; aitzitik, askotan, oraindik, hizkuntza klasean ariketa gramatikalak egiten dira, edota, testuak idazten badira, xede bakoak, komunikazio egoeraren analisi gutxikoak, testualtasunik landu gabekoak. Eta horrela pentsa genezake, urtez urte, Hegoaldeko ikasle askok zenbat ordu galtzen ote duen hizkuntzako klaseetan... ustezko zuzentasuna lantzen. Eta hala ere, metodo horrek ez digu zuzentasuna bermatzen. Bolognak zer haize ekarriko ote digun ez dugu garbi, baina ikasleak jendaurrean hitz egiten jartzeko erabakia ona izango da. Eta pentsatu nahi dugu guri ere etxeko hautsak astintzeko aukera emango digula, hau da, Txepetxek esaten duen ekuazioa bete egingo dugula: ondo egiten duguna aprobetxatu, eta ondo egiten ez duguna utzi, hobetu, zuzendu, orraztu. Beste ekuazio bat ere garbi dago: hizkuntzaren kalitatea hezkuntzaren kalitatearekin uztartuta dago.