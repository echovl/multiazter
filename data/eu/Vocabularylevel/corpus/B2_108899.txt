Docutec Etorkinak euskaltegietan: Euskal Herrira euskara ikastera ere bai Asko dira kanpotik etorri eta gurean bizitzen geratu direnak. Eta gu euskararen alorrean gabiltzanez, eta zakuan zer dagoen ikusteko, eskukada bat arto aski baita, euskaltegi batera jo dugu ikasle horien bila, Elgoibarra, eta han aurkitu ditugu Ingrid, Gabriela eta Marinalda, euskara ikasten hasiberriak. Zsóka Tokai, 24 urteko neska hungariarra, aldiz, ez dugu aurkitu. Bere sorterrira itzuli zen Elgoibarren bost hilabete pasa eta gero. Beka bati esker etorri zitzaigun, eta alemanera irakasten aritu zen DBH eta Batxilergoan. Ikasle honen antzekoak ugari etorri dira Euskal Herrira, hots, euskarak berak erakarrita. Euskara eta hungarieraren arteko berdintasunak ikertu nahi ditu Zsókak. Neska honen aditzera Jose Luis Azpillagak eman zigun, DEBABE U.E.ko euskaltegiko irakasleak, han aritu baitzen ikasle Zsóka. Neska hau bera bakarrik etorri zen gure artera, Stanislay Ursaki bezala. Stanislay Ursaki ez zen hemengo bizimodura ohitu eta jaioterrira itzuli zen euskara-maila politarekin. Txikia, baina maitea Gabriela Gómez ere joaten da bere herrira, bi urtez behin edo. Argentinakoa da, eta orain ari omen da ohitzen Euskal Herrira. Izan ere, Gabriela Entre Ríos eskualdekoa da, eta 125.000 biztanle dituen herri batetik Elgoibarra etortzea gogorra izan zen berarentzat. Txikia egiten zitzaion, han lautadetara ohituta zegoelako. Baina, hasi da egokitzen, senarraren laguntzarekin. Soraluzekoa du gizona, eta ba omen daki pixka bat euskaraz. Gabrielak berak Deban egin zuen lehen ikastaroa, merkatarientzako euskarazko ikastaroa, hain zuzen. Hori orain sei urte izan zen. Lana lortzeko ikasi nahi du euskara Gabrielak, Psikologia egina baitu: 'Normala iruditzen zait zenbat lanbidetarako euskara eskatzea, badagoelako gaztelaniaz gaizki moldatzen direnak kontsultan, baina lehengoan esan zidaten hondartza garbitzeko lanpostu bat lortzeko 2. Hizkuntza-Eskakizuna eskatzen dutela, eta gehiegizkoa iruditzen zait'. Ingrid Marin gazteak ere badu Gabrielaren antzik. Alde batetik, hemengo norbait ezagutu duelako dagoelako gurean eta, bestetik, herri jendetsuagoetara dagoelako ohituta. Eta pentsatzen ari da Elgoibartik aldegitea. Zarautz dauka begiz joa. Aisialdirako aukera gutxi eskaintzen dizkio Elgoibarrek antza, polikiroldegia salbu. Ekainean hiru urte egingo ditu Elgoibarren, baina agian Zarautza aldatuko da Azpeitiko senargaiarekin. Ingrid eta Zsóka, biak irakasle izan dira gurean. Ingridek ingelesa irakasle segitzen du Makina Herramienta Institutuan. Jende nagusia eta umeak ditu ikasle. Eta umeekin aritzeko, bederen, komeni zaio euskaraz jakitea. Eskolak emateko orduan ez zaizkio gramatikazko ariketa mekanikoak larregi gustatzen, ez irakasle eta ez ikasle gisara, baina beharrezkotzat dauzka: 'Nahiago ditut bideoak, jolasak, eta asko gustatzen zaizkit roll-jokoak' esan zigun Bartzelonako gazte honek. Ingrid saiatzen da euskaraz eskatzen tabernetan, eta azokan: 'Bai, honek zenbat balio du? eta horrelakoak esan, eta zenbakiak menperatzen badituzu... posible da' esan zigun. Senargaiaren guraso azpeitiarrekin ere saiatzen da euskaraz berba egiten. Marinalda Márquez da Azpeitiarekin lotura duen beste bat. Ermuko senarrak lagunak ditu han. Marinalda bera Brasilekoa da, eta herri handi batetik Mendaro ttipira joatea neketsua egin zitzaiola esan zigun herriminez. 4 urteko semearekin etorri zen hona 2000. urtean: 'Oso latza da hizkuntza ezagutzen ez duzun toki batean bizitzea. Horregatik hasi nintzen euskara ikasten. Lehen euskara entzun eta larritu egiten nintzen, orain zertxobait ulertzen dut, eta hobeto' bota zigun, gaztelaniaz oraindik. Pittin bat saiatzen da euskaraz hitz egiten: 'Esaten badiet euskara ikasten ari naizela pazientzia izaten dute nirekin... Semeak ere zuzentzen dizkit akatsak' zioen Euskal Herrira ezkondutako emakume honek. Ezagutza areagotzen Gabriela ere ezkonduta dago, esan bezala. Bederatzi urte darama gure artean. Gabrielari zerbait bitxia gertatu zaio: hemen jakin duela Entre Ríos-en hiru euskal etxe badaudela, bat bere etxetik oso gertu. 'Eta joaten gara gainera. Senarrak asko bidaiatzen du lan-kontuengatik, eta berari esker toki ezezagun ugari ari naiz ezagutzen, baita Argentinan bertan ere' adierazi zigun. Gabrielak pozik esan zigun Deba bailarako Barren aldizkarian elkarrizketa egin ziotela. Seguru asko hona etorri zenean ez zuen izango Barren aldizkariaren berri. Honen harian hauxe esan zigun Jose Luis Azpillaga irakasleak: 'Hori da hemen jaiotako erdaldunen eta kanpotik etorritakoen arteko aldea. Erreferentzia kulturalak ez dira berdinak, kanpokoei dena azaldu behar zaie, hitzez hitz ia. Horregatik behar ditugu irudi bidezko hiztegiak... Hemengo kantarik ezagunena abestu eta ez dute ezagutzen, normala denez; hemengoek behintzat entzuna dute'.