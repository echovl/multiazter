Docutec Behiak arrazoi Milka Budimir izeneko jostun batek AEBetako Kraft multinazionalari utzi beharko dio bere web orria, Milka txokolate marka bera jaio aurretik sortu zutelako. Neurriko jantziak eta konponketa txikiak egiten ditu Milka Budimirrek. Norbere gustuko ehunak eraman, eta hark bezeroari ondoen dagozkion soinekoak josten ditu, halako lekuan apur bat nasaitu eta halako bestean beste apur bat estututa. 58 urte ditu eta badu eskarmentua jostun moduan. Inoiz ez du, ordea, Kraft multinazionalaren Milka txokolatearen ekoizlea antzeko eskaerarik jaso, inoiz ez du haren tamainako bati gustua egin beharrik izan. Jostundegia ezagutarazteko sortutako web orria (www.milka.fr) erretiratzeko eskatu zion Kraftek duela bi urte, Milka izena kolore moreko behiarekin lotzen dela-eta. Eta Nanteko auzitegiak handiaren alde egin du azkenean. 2002. urtean sortu zuen Milka Budimirrek web orri hori, eta izen bat eman behar, eta berea eman zion. Venecen eta Bourg-les-Valencen (Frantzia) dituen bi jostundegien helbideak eta erakusleihoen argazkiak jarri ditu ikusgai, eta jostundegiko lelo nagusia ere jarri du, hizki larritan: «Azkartasuna eta kalitatea». Asmo handirik bako orria da, itxura batean. Nahikoa, baina, Ameriketako Estatu Batuetako multinazional handia haserretzeko. Web orri horrek euren irudiari «kalte handia» egin diola salatu zuen Kraftek, eta 6.500 dolar (4.882 euro inguru) eskatu zizkion jostunari kalte-ordainetan. Iazko azaroan, beste konponketa txiki bat ere agindu zion: ordura arteko web orria Krafti eman eta haren ordez beste bat sortzea, jostundegiaren izenarekin. Hauxe multinazionalak proposatu zion helbidea: www.milkacouture.fr . «Egokiagoa da denontzat. Bezeroek erraz identifikatuko dute, eta ez du gaizki ulerturik eragingo», dio Kraftek joan zen abenduan argitaratutako agirian. Milka Budimerrek, baina, ez zuen eskaera hori onartu, eta hala, multinazionalak auzitara eraman zuen duela bi urte. «Okupa informatikoa» izatea leporatu zion Kraftek jostunari, eta Milka izena bezeroak erakartzeko erabiltzea. Milka txokolatearen bizkar negozioa egin nahi izatea, labur esanda. Jostunak fede txarrez egin zuela ere salatu zuen Kraftek: «Milka izena jarri zion jakin bazekielako guri kalte ekonomiko handia eragingo zigula, eta guk domeinu hori erosiko genion esperantza zuelako. Milka markadun produktuetarako sarbidea blokeatu nahi zuen». Kraftek dio hasiera batean Milka Budimirren web orria more kolorekoa zela, Milka behiaren kolore berekoa. Egun, horia da. Akusatuak, baina, ukatu egin du hori guztia. Ez da kikildu. Azken bi urteotan, osasun arazo ugari izan dituela salatu du, multinazionalak egindako «presio jasangaitzen» erruz. «Bi urteko amesgaizto bat izan da». Hala, 100.000 dolarreko kalte-ordainak eskatu ditu. Baina ez da horretara mugatu. Bere izena more koloreko behi batean tatuatua ikustea iraingarria dela salatu du, eta kontu hartu die berea moduko izenak erabiltzen dituzten enpresei. Bi urte iraun du bien arteko eztabaidak, eta, azkenean, Nanterreko auzitegiak (Paris hegoaldean) multinazionalaren alde egin du. Epailearen esanetan, Milka Budimirrek Kraften marka baten izena erabili du «inongo justifikazio barik». Epaiketan, akusatzaileek erabili duten arrazoi bera eman zuen epaileak: «Milka marka Milka Budimir jaio aurretikoa da». Hala, hilabeteko epean, Interneteko web orriaren gaineko eskubidea Krafti emateko agindu dio jostunari. Badaezpadako isunak ere zehaztu ditu. Horien arabera, pasatzen den egun bakoitzeko 150 euroko isuna ordaindu beharko du Milka Budimirrek. Hala ere, Budimirrek ez ditu AEBetako multinazionalak eskatutako kalte-ordainak ordaindu beharko. Hori bai, epaiketako gastuak berak ordaindu beharko ditu. Beti ez du handienak irabazten Antzeko beste kasu bat ere jakinarazi dute astean. Kasu honetan, baina, txikiaren alde egin du epaileak. Russell Christoff izeneko modelo ohi batek auzitara eraman zuen Nestle enpresa duela bi urte, ustez baimenik gabe bere irudia erabili izanagatik. Duela hogei urte inguru, artean modelo zela, egin zizkioten argazki batzuk erabili zituen Nestlek iragarki batean. Ezustean hartu zuten Russell Christoff. «Erosketak egiten ari nintzen supermerkatuan eta nire aurpegia ikusi zuen Nescafe pote batean». Nestlek, orduan, 100.000 dolar (75.103 euro inguru) emango zizkiola agindu zion, gertatutakoa ahazteagatik. Christoffek, baina, ez zuen eskaintza hori onartu, eta «azken-azkenera arte» joko zuela argitu zuen. Gorenera joteko prest ere agertu zen. Eta bi urte geroago, Los Angelesko (Estatu Batuak) auzitegi batek arrazoia eman dio modelo ohiari. Nestlek 15, 6 milioi dolar (11,72 milioi euro) ordaindu beharko dizkio hari kalte-ordainetan. Hau da, 1997 eta 2003 urteen artean lortutako irabazien %5 eman beharko dizkio. Tarte horretan, Christoffen argazkidun milioika pote saldu zituen Nescafek, Ameriketako Estatu Batuetan, Mexikon, Hego Korean, Japonen, Israelen eta Kuwaiten, besteak beste.  