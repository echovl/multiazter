Docutec Hoberenak izan behar Ikastolek egindako material baten aurkezpenean, idazleak emandako hitzaldiaren pasarte esanguratsu batzuk biltzen dira bertan. Euskaldunak hoberenak izan behar dute arlo askotan jendea erakartzeko. RAMON SAIZARBITORIA / Pozgarria da Ikastolak literaturari leihoa zabaldu izana, askatasunari eta biziaren sarrera ere ematea baita bere neurrian. Eta pozgarria da eginkizun horretarako teknologia berriak erabili izana. Nik gure egoera kulturalaz ari garenean askotan jarri izan dut ikastola adibide bezala. Zein paper garrantzitsua jokatu zuen eta jokatuta behartuta dagoen ikastola. Garai haietan, duela hogeita hamar, berrogei urte, euskararen pizkundearen lehendabiziko izpiak ikusten hasi ginenean, oraindik ere euskarak zertarako balio zuen, ez zela hizkuntza modernoa eta gauza haiek esaten zirenean, ikastolak oso paper garrantzitsua jokatu zuen jendeak euskararen alde egin zuen apostua baliagarria izateko. Jende asko ausartu zen umeak euskararen bidean jartzen, hau da, euskara etorkizunaren hizkuntza bezala onartzen, ez bakarrik ikastolak euskaraz irakasten zutelako, baizik eta xixtima bezala, aurrerakoagoa zelako, teknika berriei zabalduta zeudelako eta, batez ere, irakasleek ongi prestatutako profesionalak zirelako. (...)Garai hartan, eta nik uste dut horrela jarraitu behar dugula, garai hartan irakasleak militanteak ziren, idazleok ere militanteak ginen. Merkaturik ez zegoen garai haietan ezin zen merkatuaren aginduetara idatzi, libreak ginen idazterakoan, eta ginen militanteak. Hala zein baita ere ikastoletako maisu eta andereñoak. Nik uste dut horrela jarraitu behar dugula. Profesionalizazioaren aroan gaude, denok nahi genuen eta iritsi gara, baina horrek ez du esan nahi militante izateari utzi behar diogunik. Txikiok, minoritariook alegia, hoberenak izatea ez badugu lortzen, ezingo dugu aurrera egin. Ezin badugu literatura berezi bat egin, ezin badugu benetan gurea izango den literatura libre bat egin, ez dut esaten beste hizkuntzetan egiten diren gauzei atzea emanda, baina ez badugu zerbait berezia egiten literaturak ez du etorkizunik. Eta diodan hau berdin esan daiteke euskal eskolari buruz. Momentu larri honetan, beti gaude euskaldunok egoera larrian, baina ikastola derrigortuta dago baita ere, literatura bezala, bereziki ona izaten, hau da, konbentzitzen gurasoak beren izatea justifikatzen duena ez dela bakarrik irakastea, baizik eta bestea baino konpetenteago, militanteago eta hobea izatea. Euskara aberritzat dugunok ezin konformatu gara biztanleriaren erdia abertzale izatearekin. Gehiengo oso zabal baten beharrean gara. Eta gurera besteak ekarri ahal izateko ez da posible hizkuntza inposatzerik, posible balitz ere ez genuke nahi. Euskaltzaleak ez direnak konbentzitu beharrean gaude, eta horretarako profesional onak izan beharrean gaude, eta militanteak. Beharturik gaude guztiona izatea nahi genukeen aberria, euskal literatura, ikastola, euskara, mundu guztiari erakargarriak gerta dakizkion, askatasuna, tolerantzia aniztasuna, aurrerapena euskaraz mintza dadin. (...)    