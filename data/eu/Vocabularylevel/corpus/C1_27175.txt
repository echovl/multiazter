Docutec "En cristiano" jardutea Erakusketa batean euskararen kontrako errepresioa salatzen da. Erakusketa horren zilegitasuna aipatu ondoren, euskaldunon txepelkeria salatzen du artikulugileak; izan ere, euskararen alde oso gutxi egiten dute eta gainera egiten dutena askotan txarto XABIER KINTANA, Idazlea Sabino Arana Kultur Elkargoak antolaturik, Bizkaiko Diputazioaren Bilboko kultur aretoan abenduaren bigarren astean erakusketa interesgarria eskaini zaigu Bilbon Habla en cristiano izenburupean. Horren xedea, frankismo garaian, eta lehenago ere, euskarak Espainiako gobernu zentralisten azpian pairaturiko zapalkuntza gogoratzea izan da, gure mintzaira nazionala erabiltzeagatik bereizkeria, gaztigu eta lotsa publikoa jasan zuten euskaldunen umiliazio haiek gaurko belaunaldien begien aurrean, beren gordinean, jartzeko asmoz. Hor eliz agintarien gomendioak, gobernadore zibilen aginduak eta isunak ageri dira, ABC moduko egunkarien artikulu inperialistak, administrazioak maisu-maistrei euskararen kontra igorritako abisuak eta garai beltz horietan bizi izandako euskaldun askoren testigantza interesgarriak, orduko denborak bizi ez zutenen oroigarri. Zintzoki esanda, beharrezkoa ere bazen horiek guztiok begien aurrean agertzea. Izan ere, Francok eta faxistek Gernika berek bonbardarazi zutela lotsagabeki ukatu zuten bezala, euskarak espainol administrazioen azpian jasandako tratu txarra ezkutatzen eta gezurtatzen ari dira berriz ere zenbait lagun aspaldi honetan, eta horrela, Jaime Ignacio del Burgo bezalakoei kasu eginez gero, zapalkuntza kontu horiek guztiak abertzaleok asmaturiko gezurrak besterik ez baitira, martiri-itxura horrekin laguntza handiagoak lortzeko. Egindako bidegabekeriengatik barkamena eskatu ez eta kalte-ordainak eman beharrik ez izateko, ordea, aspaldian konponbide bikaina asmatu zuten naziek holokaustoa bera ukatzean, hura judu buruberoen asmakeria hutsa zela argudiatuz. Dakusagunez, ez dira bakarrak izan. Baina egia historikoari zor zaion justizia behar bezala aitortu eta gero, ez nuke artikulu hau amaitu gura, aldi berean, euskaldun batzuen sasibiktimismoa salatu gabe. Ongi da, noski, behialako -eta egungo- espainolisten portaera antieuskalduna salatzea, baina gaurko naziogintzaren bidean ezin gaitezke hor geldirik egon, errua beti inori egotziz, gertatzen zaizkigun ezbehar guztien errudunak besteak direla aldarrikatuz, geure burua lasai-lasai xuritzen dugun bitartean. Horrexegatik, iraganari baino gehiago, beharrezkoagoa zaigu gaurko egoerari begiratzea, gaurko portaeren kritika zintzoa egitea, geure gaitzak etorkizunean erremediatuko baditugu. Franco duela hogeita sei urte hil zen. Aspaldiko hogeita bat urteotan, gainera, euskara, gaztelaniarekin batera hizkuntza ofiziala dugu Hego Euskal Herriko toki askotan, eta denbora honetan ez dira goardia zibilak ibili gure hilarrietako euskal izenak ezabatzen, ez eta kaleetan zehar euskaraz mintzatzeagatik isunak ipintzen ere. Ez eta gutxiagorik ere. Aspaldiko urtetotan euskaldunok geure hizkuntzarekin nahi duguna egiteko aukera asko izan ditugu, eta ordua da argi eta garbi aitor dezagun gauza ugari geure arduragabekeriagatik gelditu direla egin barik, eta ez inoren debeku edo oztopoengatik. Aski dugu geure hiriei begirada ematea: kale-izenak eta bide-seinaleak eskuarki hizkuntza ofizial bietan agertzen dira —euskaraz maiz akats ortografiko edo morfologiko nabarmenekin azaldu arren— baina denda gehienen kartelak oraindik espainol hutsez irakur daitezke, horien jabeak, oro har, abertzaleak izan arren. Gure jatetxeek normalean ez dituzte beren kartak geure erkidegoko mintzaira ofizial bietan eskaintzen, eta zerbitzariak ere, gehientsuetan erdaldun hutsak izaten dira, euskaldun bezeroen kalterako. Publizitateak, politikoa eta ofiziala salbu, ez du normalean euskara kontuan hartzen. Gure produktuen etiketak, Eroskiren salbuespenaz, espainol hutsez argitaratzen dira. Euskal Kalitatearen labela daramaten ekoizkinek ere ez dute beti etiketa normalizatu eta zuzena hizkuntza ofizialen aldetik. Hiritar guztion zerbitzuan omen daude, baina ertzain askok oraindik ez dakite tutik euskaraz. Lan pribatuaren munduan hizkuntza ofizial bien eskakizuna ia anekdotikoa da, jendearekiko harremanetan dauden lanpostuak izan arren: saltzaileak, aholkulariak, kazetariak, zerbitzariak, politikariak...edo habla en cristiano erakusketaren atezaina. Horrez gainera, euskara erabiltzen denean ere, ortografi eta morfologi okerrak kontaezinak izaten dira (lentejak, productuak, karroak, jantetxe, arategi Txomin....). Irrati eta telebistako programetako euskara-kalitatea gainbegiratu eta bermatzeko ez da orain arte gauza handirik egin, horretarako behar diren aholkulari eta zuzentzaileak jarriz, aspaldian Kataluniako agintariek honetaz ardura berezia duten bitartean. Horrek. Adibidez, irratiz etengabe hemezazpi, europear, diska edo okel garbia bezalako perlak barra-barra hedatzea eragotziko luke, eta bai entzuleei imitatzeko eredu fidagarriagoak eskaini. Oso kezkagarria da, bestalde, udal mailan Eusko Jaurlaritzaren hizkuntz politikarekin inolako jarraipen eta sintoniarik ez izatea, kaleetan jendaurrean jartzen diren kartelen hizkuntz zuzentasunaz, formaz eta ortografiaz, arduratzeko, erabiltzaileari informazioa euskara egokiaz eskain dakion, arkitektura edo estetika arloko beste arau guztiak, aldiz, nahitaez bete beharrekoak diren bitartean. Behin eta berriro esan dudanez, kontua ez da, jakina, joan den mendearen hasieran Turkian arabiar alfabetoaren ordez latindarra jartzea erabaki zenean, Mustafa Kemal Atatürkek dirudienez hain arrakasta handiz erabili zuen sistima bera gure artean ere sartzea, hots, karteletako ortografi okerrak isunekin zigortzea. Konponbidea, ordea, udaletan euskal zerbitzuak eskaintzea bes-terik ez da, hortik interesatuei aholkuak emateko, gure hizkuntza ondo ez dakitenek begien bistako akatsak egin ez ditzaten. Hori garaiz egin balitz, orain ez leudeke gaizki euskal kartel publiko gehienak, borondate oneko imitatzaileentzako oker-iturri agortezin gisa. Ez zuen, ene ustez, ongi asmatu aurreko batean Amaia Fanok Sartreren «infernua besteak dira» esaldiaren esangura interpretatzean, baina, edonola ere, haren ildotik, sasoia dugu euskararen kontrako erasoen errua beti besteei botatzen ibili beharrean, guztiok mea culpa argia esateko, eta une historiko honetan errudun nagusiak geu garela behingoz aitor dezagun. Azken buruan, neurri handiz geure arduragabekeria, geure erosokeria, geure euskaltzaletasunik eza baitira euskaldunok oraindik ere en cristiano berba egitera, irakurtzera, idaztera eta bizitzera behartzen gaituztenak, eta ez beste ezerk. Eta behin gaitza ezagutu ondoren, errazago gertatuko zaigu erreme- dioa jartzea, nork bere erantzukizuna onarturik.  