Docutec Sintxanmania Telebistako marrazki bizidunetako pertsonaia berria da Sintxan. Egun hauetan indar handia hartu du. Horren zergatiei buruz gogoeta egiten du idazleak. ARANTXA ITURBE - Idazlea   Sintxanek lortu du orain arte beste inork lortu ez duena: umeek eguna ilundu baino lehen etxera itzuli nahi dutela esatea. Normalean helduak izaten dira etxeratzeko ordua jartzen dutenak. Oso ume gutxi dago lehendabiziko deialdian erretiratzen dena. Eta bakarra ere ez, kexarik gabe etxeratzen denik. Sintxan azaldu zen arte. Eguna luzatzen hasi zenean antzeman zen batez ere herrietan: «ama¿ goazen, zazpiak dira!». Bat-batean plaza, parke, auzoetako aterpe eta eskoletako patioak hustu egiten ziren. Sintxan zen arrazoia. Emisio ordua aldatu ziotenetik, ordea, inork ez du zazpietarako itzuli nahi. Jakina, Sintxan zortzietan hasten da orain. Akabo presak. Sintxan bost urteko mutiko japoniar bat da. Bost urteko edozein neska-mutilek dituen ezaugarriak ditu: bihurria da, ideia onik apenas izaten duen, ez du bi aldiz pentsatzen esan edo egin behar duena eta pentsatzen duen guztia esan edo egiten du eta helduek erakutsitako lezioak ondo ikasi ondoren bere erara erabiltzen ditu. Edozein gurasoren pazientzia agortzeko moduko umea da. Sintxanen ama bere onetik aterata ibiltzen da egun osoan, irakasleek ez dakite zer egin berarekin, aita ez da ia ezertaz enteratzen eta bere herriko dendariak dardarka hasten dira inguratzen ikusten duten bakoitzean. Etxeko txikienek ikusten duten guztia ikasten dutela sinistuta bizi direnentzat, oso ejenplo txarra. Baina, etxeko txikienek ez dute ezer ikasten Sintxanekin, ikusten dutena beraien bizitzan ikusten dutenaren oso antzekoa delako. Horregatik erakartzen ditu hainbeste. Behingoagatik, beraiek bezalakoa den ume bat topatu dute. Ez du abentura izugarririk bizi, ez du magiarik egiten. Eguna eskolatik etxera eta etxetik eskolara pasatzen du. Hain txiki ez direnak, berriz, irribarrerako primerako aitzakia aurkitzen dute Sintxanekin, besteak beste, ez direlako berarekin bizi. Oso graziosoa izaten da besteren etxeko bihurria. Sintxanmania zabaltzen ari da. Oraindik konturatu ez bazara, galdetu metro eta erditik beherako edozeini ezagutzen ote duen. Denak daude Sintxanekin txoratuta. Ez du, ordea, beste zenbait marrazki bizidunek adina zalaparta atera. Euskal Telebistako izarra baita. Euskarazko ETBko izarra. Beste kate batekoa balitz, honezkero aurkitu genuen txikleetan ere. Aspaldian arituko ziren inguruko psikolo-pedago-soziolo-goak Sintxanen sekretua non dagoen aztertzen. Sintxanek bihurrikeriak egiten dituen bezalaxe egin du bere tokia: ia inor konturatu gabe.