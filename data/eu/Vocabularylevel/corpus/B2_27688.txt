Docutec Heriotza etxean Eri handiei buruzko mintegi bateko partaideek gai honi buruzko iritzia azaltzen dute. Gaixo terminalak eta sendagileen arteko harremanez dihardute. Jardunaldiak. Sendagilearen eta eria zaintzen duen familiaren arteko harremanetan hutsuneak direla uste dute 300 eri handi etxean zaindu eta hil ziren iaz Araban, Bizkaian eta Gipuzkoan Medikuek, gaixo terminalentzako zainketa aringarriak direla eta, «egundoko aldaketa kulturala» egin behar dutela aitortu dute Luis Karlos Garcia/Gasteiz Donostiako Ospitaleko sendagile Jose Antonio Carreraren datuen arabera, 300 gaixo larri baino gehiago etxean zaindu eta bertan hil ziren iaz Araban, Bizkaian eta Gipuzkoan, etxeko ospitaleratze sistemari esker. Carrera Osasungoa Euskalduntzeko Erakundeak (OEE) Gasteizen eratutako mintegian izan zen atzo. OEEren jardunaldiak, atzo hasita, gaixo terminalentzako zainketa aringarriak aztertzen ari dira, euskara hutsez. Bertan, berrehun pertsona inguru bildu ziren atzo. Ana Arrieta medikuaren hitzetan, zainketa aringarriek «gaixo terminalari geratzen zaion denbora kalitatez bizitzea lortu nahi dute, tratamendu aktibo eta orokorren bitartez». Euskal Herriko egoeraren diagnosia egin zuten atzoko saioetan, eta «hutsuneak» aipatu zituzten sendagilearen eta gaixo terminalarekin tratatzen duen familiaren arteko harremanetan, batez ere medikuak ez duelako asmatzen senideengana jotzean. Sendagileek autokritika egin zuten «Sendagileok egundoko aldaketa kulturala egin beharra daukagu. Azken batean, zainketa aringarriak ez dira medikuontzat, ingurukoentzat baizik», onartu zuen Carrerak. Haren ustez, sendagileak gaixoa «osatzeko konpromiso profesionala» hartu ohi du: «Baina hutsune psikologiko asko izaten ditugu». Arrietak ere bide beretik jo zuen, zainketa aringarrietan langile askoren prestakuntzarik ezak dakarren egoera deskribatzeko: «Sendagileok badakigu une jakin batean zer botika eman behar diogun, baina gero, akaso, beldurtu egiten gaitu gaixo horren begiradak». Gauzak hala, Carrera eta Arrietarekin batera aritu zen Iñaki Mendiguren geriatraren irudiko, beharrezkoa izaten da gaixoarekin eta familiarekin «ituntzea» zer tratamendu mota eman. Alabaina, Arrietak esan zuen problemak izaten direla pauso horretan ere: «Familiak erabaki behar du nola jokatu gaixoarekin, baina guk ez badiogu argibiderik eskaintzen, jakina, ez du inoiz ere erabakiko». Horrega- tik, orain arteko «eredu paternalista» alboan uzteko eskatu zuen. Hori bai, arazoak arazo, Carrerak azaldu zuen gaur egun «ukaezinezkotzat» jotzen dela zainketa aringarriak garatu beharra. Izan ere, azken hogei urteotan iritzi aldaketa sakona jazo dela uste du. Arrietak, lehen mailako asistentziaren esperientziatik abiatuta, gaixoaren protagonismoa aldarrikatu zuen: «Ezin ahaztu daiteke eriaren ongizatea lortu behar dugula, eta ez gurea». «Prebentzio tresnak» zaharren egoitzetan Mendigurenek, berriz, zaharren egoitzako eskarmentua eskaini zuen, non «porrota erabatekoa» den, guztiak hiltzen baitira. Ordiziako San Jose egoitzakoak «prebentzio tresnak» landu beharra azpimarratu zuen, adibidez, «egoilarriei gaitasunak emanez arazo larriak agertu aurretik». Aurre hartzeak «paradoxikoa» eman dezakeela dio, «azkenean zer pasatu behar den dakigulako: hil egin behar da». Jose Antonio Carrera (Donostiako Ospitalekoa) «Sendagileok aldatu egin behar dugu. Azken batean, zainketa aringarriak ez dira medikuontzat» Ana Arrieta (Gasteizko Lehen Mailako medikua) «Badakigu zer botika eman, baina gero, akaso, beldurtu egiten gaitu gaixoaren begirada batek» Iñaki Mendiguren (Ordiziako San Joseko geriatra) «Itundu egin behar da gaixoarekin eta familiarekin, adibidez, zer tratamendu mota eman»  