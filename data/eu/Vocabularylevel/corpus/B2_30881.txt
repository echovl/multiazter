Docutec Igandea Duela gutxi entzun dugu igandeetan azalera handiko merkatal guneek euren ateak ireki ahalko dituztela. Behinola gerraren inguruko lelo bat datorkit gogora: irudikatu gerra bat, eta inor ez doala, edo, bestela, irudikatu merkatal gune bat hutsik. Eta zazpigarren egunean, jainkoak atseden hartu zuen». Hala irakur dezakegu Genesian. Unibertsoaren sortzaileak atseden hartzea deliberatu zuen zazpigarren egunean; ondorioz, gizakiak eskubide berbera merezi zuela pentsatu zuen; ez hainbeste bere burua jainkotzat zuelako, bizitza eman zion jainko ahalguztiduna laudatu gura zuelako baizik. Halatan, mendebaldeko kristaua zentro komertzialera joan zen igandean, atseden bila. Tamalez, gurari hori urtean zortzitan baino ezin zuen bete. Ipuin baten hasiera izan liteke, baina dakizuenez, ez da fikzioa. Duela gutxi entzun dugu igandeetan azalera handiko merkatal guneek euren ateak ireki ahalko dituztela. Albiste zitala askorentzat. Luze gabe heldu dira protestak eta mutur beltzak. Arrazoi osoarekin, gainera. Azken finean, zergatik ireki zortzi aldiz bakarrik? Zergatik ez asteko zazpi egunetan eta egunean 24 orduz? Zoriona erosotasunarekin nahasten den garai honetan, argi dago atsedenak harreman zuzena duela kontsumoarekin. Hortik nahasmena. Berez, lan egitera behartuak gaude bizitzako gastuak ordaintzeko; eta gure atsedena, ez da atseden soil, soberakinak xahutzen jarraitzeko hutsartea baino. Negozio biribila, dudarik gabe. Baina ez gizaki arruntarentzat. Azkenerako, ezin dugu kontsumorik gabeko aisialdia imajinatu. Ludopata samarrak garela onartu behar. Eta imajinazioaz ari garela, behinola gerraren inguruan asmatu lelo bat datorkit gogora: irudikatu gerra bat, eta inor ez doala. Leloa kontsumora ekarriz, postulatu liteke: irudikatu merkatal gune bat hutsik. Orain, ezta igandeetan ere. Gero esan dezaten gizakia askea dela. Askea bai. Mugarik gabe kontsumitzeko.