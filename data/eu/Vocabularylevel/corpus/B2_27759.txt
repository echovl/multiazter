Docutec Gizona indartsua eta emakumea polita Bilbon egindako ikerketa baten berri ematen du albisteak. Haurren artean egin da ikerketa, hauek oso gaztetatik bereganatuta dituzte rol sexistak. AITZIBER LASKIBAR / Bilbo   Haurrek eskolara joan aurretik genero bereizketa barneratuta duten jakiteko azterketa egin dute Bilbon. Gizartearen gehiengoak onartzen du, egun, emakume eta gizonek urteetan bereganatu dituzten rolak eta jokamoldeak bereiztuak izan direla eta, oraindik ere, horrela izaten jarraitzen dutela. Baina hori nagusien gauza dela pentsatzen da sarritan, eta haurrak haur izanik, inuzenteago direlakoan-edo, ez dutela sexuaren arteko bereizketarik egiten pentsatu ohi da. Baieztapen hori hala den egiaztatu edota txikienek eskolara joan aurretik genero bereizketa jadanik barneratuta duten jakin nahian, ikerketa egin du Etxeko Andreen eta Kontsumitzaileen Elkartasunak. Sei eta hamalau urte bitarteko 120 neska-mutili galdera sorta egin, haien eskolako jarrera aztertu eta irakasleen iritzia jaso ondoren, emaitza kezkagarriak jaso ditu Etxeko Andre elkarteak. Izan ere, askok pentsatu dezaketena baino diskriminatzaileagoak dira egungo haurrak. Hala, oso esanguratsua da sei urte dituztenetik neska-mutilek genero bakoitzeko arlorik positiboena zein den galdetzean ematen dituzten erantzunak. Gehienen iritziz, indarra, lehiakortasuna eta «jo ahal izatea» dira mutilen bertuterik baloratuenak. Emakumeen alderik baikorrena, aldiz, garbia, jatorra, atsegina edo polita izatean datza. Are gehiago, mutilek harro adierazten dute kide diren neskak jo egiten dituztela eta mutila izateak ematen dien ahalmen hori plazaratzeko ez dute inolako lotsarik izaten. Neska askok, berriz, indarkeria hori jotzen dute mutilen balio guztietan okerrentzat. Mutilei nesken ezaugarririk ezkorrenaz galdegitean, ildo bereko erantzunak eman dituzte; «ezin dutela jo», esaterako. Bien bitartean, 13 eta 14 urteko zenbait mutikok, gizonezkoen alorrik okerrenaz galdegitean, «ezer txarra egotekotan, gizonaren txarrena emakumea da», erantzun dute. Era berean, emakumeek zertan lan egin dezaketen galdegitean, etxeko andre, garbitzaile, sukaldari, go-go edota prostituta erantzun dute mutilek batik bat. Gizonezkoek, aldiz, futbolista, lehendakaria, exekutiboa edo suhiltzailea izan ahalko dira, haurren iritziz. Neskak patio bazterrean jolasten Umeak jolastorduan daudenean ere nabaria da bereizketa. Izan ere, mutilak patioaren erdialde osoa betetzen dute, futbolean jolasteko gehienbat. Neskak, aldiz, patioaren bazterrean egoten dira oso leku mugatuan, eta mugimendu handirik eskatzen ez duten jolasetan. Alde baikorrik ere atzeman du, halere, Etxeko-Andrek. Kirolak ahalbidetzen du baikortasun hori izatea, alor horretan beste edozein ataletan baino berdintasun handiagoa antzematen baita haurren artean. Izan ere, horietako gehienen iritziz, neskek zein mutilek praktika ditzakete kirol guztiak.        