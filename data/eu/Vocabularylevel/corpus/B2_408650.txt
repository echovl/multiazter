Docutec Telemedikuntzaren erronkak Zientziaren hazkundeak ezagutza berriak eta sekulako botere teknikoak lortzera eraman gaitu. Horien bitartez, medikuntzaren, osasunaren eta bizitzaren ikuskera berriak ere lortu ditugu. Kontzeptu berri bat Osasunaren Munduko Erakundeak osasuna ongizate fisiko, psikiko eta sozial osoa, eta ez bakarrik eritasunaren absentzia bezala definitu bazuen ere, gaur egun e-osasunaz mintzo gara; hain zuzen ere, Internet eta antzeko teknologien bitartez eskainia eta zabaldua den informazioaz eta osasun-sistemekin erlazionatua dagoen informatika mediko, osasun publiko eta negozioaren elkargunean azaleratzen ari den arloaz. Kontzeptu honek ez du hazkunde tekniko bat soilik adierazten, baizik eta informazioaren eta komunikazioaren teknikak erabiliz, asistentzia sanitarioa herri, herrialde eta mundu mailan hobera jotzeko adimen mota bat, pentsatzeko era bat, pentsamendu interkonektatu batekiko jarrera eta konpromiso bat. Kontuan izan behar dugu hazkunde sozialak ondoko faktoreak erlazionatzen dituela: Beharrak: egiazkoak eta itxaropenak (mugatuak ala ez) Ahalbideak: ezagutza eta teknologia (globalizatuak biak) Baliabideak: dirua eta erakundea (globalizatuak biak ere) eta osasun-sistemetan interes desberdinek topo egiten dutelarik: alde batetik hiritarrenak, bestetik profesionalenak, kudeatzaileenak -eta erakunde pribatuetan, jabeenak. Teknologiaren aurreko jarrerak Bi jarrera daude gizartean teknologiaren aurrean: alde batetik teknofiloak, teknologia oro ona dela uste dutenak; eta bestetik teknofoboak, erabat alderantziz pentsatzen dutenak, hots, printzipioz teknika gehienen kontra daudenak. Horien azpian teknozentrismoa dago, teknozentrismoaren bi muturrak dira. Ikuspegi edo teoria horrek defendatzen du teknologia erakundeen eta gizartearen aldaketaren oinarrizko kausa bat dela, oinarrizkoena ez bada. Teknologia ikusten du zerbait aldez aurretik emana, asmaketatik difusiora eta hortik hartzeraino ibilbide lineal bat egiten duen bagoi bat bailitzan. Muturretara joan gabe, teknologia berriei gagozkielarik, badira beste jarrera bi: instrumentalak deitzen ditugunak, teknologia beste arlo batzuetan (politikoan, kulturalean, etab.) ezarritako balioen menpe ikusten dutenak; eta substantzialistak, hots, teknologia ohizko balioen edo traba egiten dion balioen gainean dagoen kultur indar autonomo bat bezala onartzen dutenak. Nire ustez, argi dagoena da teknologia berriak era autoritario batez mugatzen duela gure terminologiarik garrantzitsuena: askatasuna, egia, inteligentzia, jakituria, memoria, historia, osasuna, eritasuna eta medikuntza bezalako kontzeptuak birdefinituz. Bi aurpegi ditu beti teknologiak, eta bere inposatu behar horretan batzuk galtzaile eta beste batzuk irabazle ateratzen dira, onurak eta kalteak ez baitira zuzen banatzen. Tresna mekaniko berrien existentzia ez da agortzen, berauek erabiltzeko eta baliatzeko prest zegoen kultura ere adierazi beharra dago; alegia, teknologia, eragileak eta gizartea batera ikertu behar dira, interkonektaturik dagoen sare heterogeneo baten parte bezala, eta ez mundu banatuak bailiran. Teknologiak sortzen dutenek asmo, desio eta iritziak eransten dizkiote; eta mundua ulertzeko eta arazoak formulatu eta erabakitzeko era konkretu bat islatzen dute. Teknologiak, beraz, ez dira inoiz neutralak. Informatika medikoa Informatika medikoa da arlo kognitiboaz, informazioaren prozesamenduaz eta ikerkuntza, prestakuntza eta praktika medikoen komunikazioaz arduratzen den tresna berria. Telemedikuntza, berriz, da helburu diagnostiko, pronostiko eta hezitzaileez, informazio medikoaren transferentziarako informazio eta komunikazioen teknologiak erabiltzen dituen zientziaren arloa. Teknologiak promesa ugari egiten ditu: eraginkortasuna, zainketen kalitatea hobetzea, ziurtasunean oinarritutako interbentzioak, kontsumitzaileei ahalmena ematea, pazienteen eta osasun-profesionalen arteko egiazko kidetasun baterako estimulua, medikuak hezi eta prestatzea, informazioa areagotzea, asistentzia sanitarioaren esparruaren zabaltzea, etika eta doitasuna. Baina, ene ustez, arlo berean eman daitezke, eta ematen dira, teknologia berrien arrisku potentzialak. Teorian asko dira, baita praktikan ere, telemedikuntzak sorrarazten dituen arazoak: Osasun-profesionalen eguneroko lanaren eta teknomedikuntzari erantsitako gidoien arteko gatazka. Munduaren diseinua helburu berrien eduki teknologikoan: erabiltzaileentzat ekintza-egitarauak, sistemaren eta erabiltzaileen rolak, beharrezkoa den gaitasunari buruzko iritziak, etab. Erabiltzaileen eguneroko lanaren errealitatea. Medikua ez den pertsonalari mediku-lanetan laguntzeko joera Lan rolak: alde eta dimentsio anitz eta askoren arteko interakzioa eta negoziazio baten ondorioa beste teknologia eta ezaguera batzuekiko mugak eta jarrerak negoziatzea Erantzukizunen esleipena, osasun-profesionalen eta erabiltzailearen artean, eta osasun profesionalen beraien artean. Osasun-munduaren barnean dagoen geografiaren aldaketarako joera. egungo botere-zentroen rola eta eragina indartzen duen zentralizazioa komunitateko zainketen haustura oinarrizko betekizun garaiak, eragile kopuru mugatu batentzat negozio galantaGuztien artean eman behar zaie erantzuna aipaturiko arazooi. Guztien artean, teknologiak suposatzen dituen aurrerapausoak denon artean banatuak eta denontzat izan daitezen, nahi badugu behintzat. Osasunaren euskarri den demokraziak hala eskatzen digu. Koldo Martínez medikua: Nafarroako Ospitalea, Medikuntza Intentsiboko Zerbitzuko eta Etika Asistentzialeko Batzordeko kidea