Docutec Zumarragako Ospitaleko Traumatologia Zerbitzua Zumarragako eskualde-ospitaleko Traumatologiako Zerbitzura hurbildu gara. Bi kontsultatan banatuta, zerbitzu horretan erizain bat, erizaintzako laguntzaile bi eta bederatzi mediku daude eta egunero 40 paziente inguru hartzen dituzte. Eskaintzen duten zerbitzua Zumarragako Ospitalean tratatzen dituzten gaitzik ohikoenak bizkarreko, belauneko edota aldakako hausturak izaten dira. Honenbestez, artikulazioetako ebakuntzak egiten dituzte batik bat. Gaitz konplikatuagoak, berriz, Donostia Ospitalera bideratzen dituzte. "Eskualdeko ospitalea denez, ez daukagu gaitasunik gaitz jakin batzuk sendatzeko, esate baterako, zerbikaletako minak ez daude gure esku eta ospitale handiagoetara bideratzen ditugu. Gehienetan, kasu horiek Donostia Ospitalera bidaltzen ditugu oso harreman estua daukagulako. Hemen, berriz, bizkarreko gaixotasun sinpleak tratatzen ditugu, adibidez, herniak edota hausturak", azaldu du Xabier Ureta medikuak. Uretaren arabera, Traumatologiako Zerbitzura haurrak, gazteak zein helduak iristen dira eta gaixotasuna bera edota gaixotasunaren iturria adinaren araberakoa izan ohi da: "Adineko pertsonen kasuan, jausien ondorioz gertatutako hausturak ikusten ditugu sarritan. Gazteei dagokienez, berriz, auto-istripuen eraginez sortutakoak iritsi ohi zaizkigu. Istripuen kasuan, lehenik, larrialdietara eramaten dira. Esan behar dut larrialdietako zerbitzu medikoak oso ondo funtzionatzen duela eta lan ona egiten duela. Gaixoa iristen denean, bertako medikuek ahal duten guztia egiten dute eta, ondoren, ebakuntza behar badu, ingresatu egiten dute. Gero, hartzen duen medikazioa edota bestelako patologiak kontuan hartu behar dira; konplikazioak agertzeko arriskua badago,  pazientea beste ospitale batera bideratzen dugu. Hala ez bada, ahal den azkarren operatzen dugu, egun berean edo hurrengoan". Teknika berritzailea Istripuen ondorioz gertatutako gaitzak alde batera utzita, oso ohikoak dira adinean aurrera egin ahala sortzen direnak: artrosia da horietako bat. Gaztaroan, belauneko kartilagoak lodiak eta leunak izan ohi dira, baina denboraren poderioz, ehunak mehetu egiten dira. Prozesu horrek luzaroan irauten du eta kartilagoak guztiz hondatzen direnean artrosia agertzen da. Artrosiak mina eta nekea sortzen du eta sintomak areagotzen direnean belaun osoko protesia jartzen da. "Protesia jarri baino lehen, pazienteak sarritan etorri izan dira kontsultara eta zenbait proba egin zaizkie: plakak, erresonantziak, eskanerrak, artroskopia... Protesia azkeneko irtenbidea da". Horren haritik, badira bi urte Zumarragako Ospitalean belauneko protesia jartzeko teknika berritzaile bat praktikatzen dutela: belauneko ebakuntza miniinbasiboa, alegia. Ureta medikuak dioenez, teknika miniinbasiboak tradizionalak baino abantaila gehiago dauzka, gaixoaren errekuperazioa azkarragoa eta hobea delako. "Belaun barruko ehunak —tendoiak, kapsula, muskulatura...— ahal den gutxien kaltetzea, horixe da teknika horren helburua. Hau da, metalezko pieza hezurrean jarri ahal izateko, toki handia egin behar duzu. Horretarako, teknika tradizionalarekin zauri handia egiten zen, belaunaren erdi-erditik: modu horretan, barruko guztia bistan geratzen da, ebakuntza sinpleagoa izanik. Ebaki txikiagoa egiten baduzu, ordea, ebakuntza bera zailagoa da; izan ere, bi kasuetan protesiaren tamaina berdina baita. Nolanahi ere, teknika miniinbasiboarekin inguruko ehunak gutxiago kaltetzen dira eta errekuperazioa ere azkarragoa izan ohi da. Bestalde, azaleko eta barruko zauriari dagokionez, kontzeptua aldatzen joan da: miniinbasiboa egiten hasi ginenean, ahalik eta zauri txikiena egiten saiatzen ginen, eta gerora, berriz, garrantzi gehiago eman diogu barruko zauriari, azalekoari baino". Abantaila nabariak Ureta medikuak dioenez, oraindik ez dute estatistika formalik egin emaitzen inguruan. Halere, 24 ebakuntza egin ondoren, abantailak argi gelditu dira: "Gure esperientzia oraindik eskasa da, baina errekuperazioa azkarragoa dela baieztatu dugu kasu guztietan. Teknika tradizionalarekin, gaixoak 7-10 egun bitartean ematen zituen ospitalean. Teknika berriarekin, aldiz, bosgarren egunerako gaixoak ondo zeudenak. Badira hirugarren edo laugarren egunerako ondo zeudenak, baina oraindik ez gara ausartzen etxera hain goiz bidaltzen. Dena den, gure helburua horixe da: ospitaleratzea murriztea, ondo dagoen jendeak ez duelako ezer egiten ospitalean. Hala eta guztiz ere, bi tekniken kasuan, protesia ondo jartzea da helburua: ez du balio ahal den lekuan jartzea. Eta miniinbasiboaren bidez ondo jartzen baduzu, ondorioak hobeak dira: azkarrago hasten dira ibiltzen, odoljarioa txikiagoa da eta mina ere arindu egiten da. Denak abantailak dira". Abantailak ugariak dira, baina egia da teknika hori ezin dela kasu guztietan erabili: pisuak, adinak eta sexuak badute zerikusirik. "160 kilo pisatzen duen emakume baten kasua aztergai izan genuen: horretan ez dago miniinbasiborik egiterik, hezurraren inguruan gantz asko dagoelako. Adinari dagokionez, 60 urtetik gorakoak bilatzen ditugu, pertsona gazteetan konplikazio gehiago ager daitezkeelako. Bestalde, badira kontrako beste faktore batzuk ere: artrosi larria duten kasuetan, mugitzeko arazoak dituztenetan edota forma-anormaltasunaren kasuan". Zentzu horretan, teknika berria izanik, pazienteak ondo aukeratu behar direla baieztatzen du Ureta medikuak. "Eskumako belaunean, ezkerrekoan baino errazagoa da protesia jartzea; errotula kanpoalderantz egonda, lan egiteko espazio handiagoa dagoelako. Emakumeen kasuan ere, konplikazio gutxiago agertzen dira, laxoagoak direlako eta belaunaren forma gizonena baino lauagoa delako". Konplikazioei dagokienez, orain arte egindako ebakuntzetan ez da arazo azpimarragarririk gertatu: "Zenbait kasutan hematomaren bat agertu da, baina ebakuntza egin gabe sendatu da. Bestalde, ez da protesiaren infekziorik egon", dio Ureta medikuak. Hortaz, ebakuntza miniinbasiboa praktikatzen dutenetik bi urte igaro ez badira ere, emaitzak itxaropentsuak dira oso belauneko protesia jarri behar duten pazienteentzat. Teknika miniinbasiboak Teknika miniinbasiboa egitea erabakitzen duenean medikuak, hiru bide ditu ebakuntza egiteko: 1. mid-vastus: muskulu bastoaren erditik egiten da ebakuntza. 2. sub-vastus: muskulu bastoaren azpitik mozten da, muskulua ukitu gabe. 3. quad-sparing: "koadrizepsa errespetatuz" da teknika horren esanahia. Kapsulan "lehio" bat irekitzen da, koadrizeps muskulua moztu gabe. Zumarragako Ospitalean sub-vastus teknika darabilte, sinpleagoa delako. Inma Larrañaga, Traumatologiako Zerbitzuko erizaina 16 urte daramat ospitalean lanean. Lehenengo urteetan ospitalizazioko solairuetan egin nuen lan, baina latexari alergia niola konturatzean, zerbitzu honetara pasa nintzen. Sendaketak egin, igeltsua kendu eta ipini, hitzorduak antolatu eta telefonoz deitzen dutenen kezkak argitzen ditut. Egunean 40 bat paziente etortzen dira kontsultara eta, lehenik eta behin, gaixoen historia begiratzen dut beharrezkoak diren probak prestatzeko, medikuaren kontsultara iristen denerako zein tratamendu behar duen jakiteko.