Docutec Etxeko lanak Etxeko lanen inguruko iritzi artikulu laburra. Batez ere, lan horiek egiteko beharrezko den ikasketa bidea galtzen ari dela eta horiek ikastetxeetan irakasteaz dihardu. ARANTXA URRETABIZKAIA / Asko hedatu den inkesta batek dio, azken bost urteotan, gure gizonek gehitu egin dutela etxeko lanei eskainitako denbora: orain, 1996an baino zazpi minutu gehiago egunero. Bitartean, emakumeok mantendu egin dugu etxean egiten dugun bataz besteko ordu kopurua. Beraz, gure etxeak duela bost urte baino txukunago egongo dira, zazpi minututan gizon batek mirariak egin ditzake, zurgagailuaz edo fregonaz. Martxa honetan, ehun urteren buruan iritsiko da berdintasuna etxeetara. Leku batzuetan, ordea, epe hori laburtzeko ahaleginak egiten dituzte. Holandan, adibidez, derrigorrezko ikasgaia dira etxeko lanak institutuetan. Nonbait, hango agintariek ikusi dute berdintasuna, askotan, okerreko bidetik gertatzen dela. Alegia, ez gizonezkoek gauza gehiago ikasten eta egiten dutelako, emakumeek gero eta gutxiago dakitelako baizik. Eta joera hori kaltegarritzat jo dutelako ipini dute ikasgai hori guztientzat, mutil nahiz neska. Bartzelonako institutu batzuetan hasiak dira, aurtengo ikastaroan, froga gisa, ikasgai horrekin. Antolatzaileen esanetan, emakumeok gero eta lan gutxiago egiten dugu etxeetan (goian aipatutako inkestak besterik badio ere) eta oreka gizonen bidez etorriko da. Garbigailua martxan jartzen irakasten diete eta, horrekin batera, nola garbitu behar den erropa honda ez dadin, urak har ez dezan edo koloreak nahas ez daitezen. Sukaldaritza ere irakasten dute eta nola egin sukaldean guztia hankaz gora jarri gabe, nola utzi ingurua hasieran bezain garbi eta txukun. Eta nola ikasi elkarri kontu egiten, elkar zaintzen. Bizitza hobea lortzeko trebetasunak omen dira horiek, etxean bertan gero eta gutxiago ikasten direnak.  