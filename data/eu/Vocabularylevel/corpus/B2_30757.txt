Docutec Puntuak Bada gutako bakoitzaren baitan G puntua baino interesgarriagoa den puntu bat. Ez da aurkitzen erraza. Esango nuke ez dela tokiz aldatzen, baina, toki berean egon arren, aldakorra da oso. Nork berea ezagutzen du gehien. Eta hori ere ez beti. Puntu eta puntu artean galduta dabilenarentzat puntualizatzeko adibidea. G puntuaren bila edo aitzakia horrekin neurririk hartu gabe ahaleginetan ibili eta aste batzuetara espero gabeko emaitza: «Haurdun zaude». Jar dezagun errealitate horren aurrean 19 urte bete berriak, zer ikasi erabaki ezinik, hiru mutil-lagunetatik gogokoen zein duen oraindik behar bezala neurtu gabe dagoen neska. Egoera eta esaera berberaren aurrean imajinatu orain 30eko neska, aspaldi honetan nahi gabe egunen batean akaso haurren bat izango duela pentsatzen hasia, bere pentsamenduak oraindik hitz bihurtzera ausartu ez bada ere. Hirugarren ariketa bezala, irudikatu 40koa, aita desberdinen lau seme-alaben ama, azkeneko senarra langabezian, eta goizero lauretan jaikitzen dena auzoko bulegoak garbitzera, etxean jana sartuko bada. Nahi adina adibide aurki litezke. Baita haurdun geratzeko itxaropena aspaldi galdu eta ondorengo depresiotik atera berria den emakumearena ere. Egoera eta esaera berak esanahi desberdina du puntu desberdinetatik. Desesperaziotik zorionera dagoen aldea.Ikuspuntu esaten diote. Eta abentura bat da ingurukoena ezagutzen saiatzea  