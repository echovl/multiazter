Docutec Dena galtzear egon naiz Edozeinek Iñaki Igon Garitaonaindia Murgiondo entzunda, ez daki nori buruz ari garen. Hala ere, Gari esan, eta guztiok dakigu Hertzainak taldearen abeslariaz ari garela.  ISMAEL DIAZ DE MENDIBIL Gau hartan Garik Arrasaten zuen kontzertua. Debagoienarantz irten baino lehen, elkarrizketa egin genion Gasteizko taberna batean. Legazpiarra ez da lehengoa. "Nahi dituzun galderei erantzun" esan genionean, "guztiak erantzungo ditut" ihardetsi zigun. Hortaz, grabagailua piztu, eta lanean hasi ginen. Zeintzuk dira Gariren izena eta abizenak? Iñaki Igon Garitaonaindia Murgiondo naiz, baina txikitatik etxean izan ezik Gari deitu didate leku guztietan. Legazpiarra, gasteiztartua eta ospetsu gazteegia... Bai eta ez. Arrakasta egun batetik bestera lortu genuen, hori egia da. Hala ere, gaur egun inportanteena da gauzak pixkanaka-pixkanaka, apurka-apurka, pausoz pauso doazela. Nolatan hasi zinen musikan? Legazpin hasi nintzen, eta orduko gazte asko eta asko bezalaxe, lagun batzuekin musika talde bat osatu nuen. Oñatin izan zen kontzertu batean hasi berria zen Hertzainak taldeak eta geureak jo zuten, elkar ezagutu, eta handik aurrera hamaika urte ibili nintzen beraiekin. Orain 41 urte dituzu, eta 0tik hasi nahi duzu? Hasi nahi dut ez, hasia naiz. Zer esan nahi duzu horrekin? Oso gauza erraza da. Musikan zenbat urte eman ditudan ahaztu zait, lehen diskoa kaleratu zenean 18 urte bainituen. Hertzainak taldearekin hamaika urte egon ondoren, eta hamar bat gehiago bakarlari gisa, abiapuntu berri batetan nago. Gainera, ezin ditut alde profesionala eta pertsonala banandu. Azken diskoarekin hutsetik hasia naiz. Aurrean Gari berri bat duzu, eta horrek musikarekin lotura du, noski. Azken boladan Mikele alabak bizitza aldatu dizuela aipatu duzu behin baino gehiagotan. Lehengo Gari eta oraingoa ez dira gizona bera? Erabat ezberdinak dira. Guztia aldatu zait, eta gertatu den aldaketa izugarria izan da. Hala eta guztiz ere, hau prozesu bat izan da, eta aita izan aurretik ere, martxan zegoen. Gauzak ez dira egun batetik bestera egiten. Zalantzarik gabe, 40 urterekin aita izateak, eta lan horretan buru-belarri sartuta egoteak nolabait indartu egin naute. Aitatasunak bizimodua txukundu dizu? Hitza "oreka" da. Bizitzari buruzko beste ikuspegi bat eskaini dit. Angustiarekin abestu duzu noizbait? Sarritan. Eta angustia hori kentzeko edo samin hori baretzeko drogak erabili izan ditut. Horrela urteak eta urteak eman ditut. Gaur egun, nolabait, giro hori guztia bueltan dut. Nahiz eta hasieran erraza ez izan, zuzenean abesten ateratzerakoan, jarrera normal batekin azaldu eta interpretatu..., egun erabat gainditzea lortu dudala esan dezaket. Oso gustura sentitzen naiz eman dudan aurrerapauso horrekin. Ezbairik gabe, libreagoa sentitzen naiz, eta hori da garrantzitsuena. Horretaz gain, mendekotasuna ez zen drogekiko bakarrik, mota askotako konplexuak bainituen, ideologikoak, esaterako. Orain, berriz, terapia musika da. "Orain, lehen erabiltzen ausartzen ez nintzen hitzak eta giroak jorratzen ditut" esan omen duzu. Adibide bat jarriko dizut, oso erraza da-eta. Norberak, pertsona edo musikari bezala, konplexu batzuk ditu beti. Zu, adibidez, praka motzekin ibiltzen ohituta bazaude, eta nik gorbata soinean eramatera behartzen bazaitut, ez zara eroso sentituko. Musikan gauza bera gertatzen da, niri behintzat hori gertatzen zait. Adibidez, nire azken diskoan bolero bat jotzen dut, eta bihotzetik atera zait. Duela bost urte ere bolero bat jo nezakeen, baina ez zen nire bihotzetik ateratzen. Adibide gehiago: Abesti bat pianoarekin eta gitarra espainiarrarekin grabatu dugu. Hori ere duela urte batzuk egin nezakeen, baina ez orain egin dudan moduan, hain barneratuta. Dena galtzear egon zara? Bai, sarritan. Horrelakoa da bizitza. Azken hiru urteotan prozesu bat igaro dut, oso gogorra, oso bortitza..., baina beharrezkoa nuen. Ez zegoen beste aukerarik, zuloan gelditu edo atera. Oso gustura eta oso pozik sentitzen naiz neure buruarekin, harro, egun beste dinamika batetan murgilduta nagoelako. Oraindik angustia horrek bere baitan dirauen arren. Hala eta guztiz ere, orain baditut tresna batzuk hori saihesteko edota menperatzeko. Ez naiz libre sentitu orain dela gutxi arte. Kriston arazoa nuen. Beste batzuek erabili zaituztela sentitu izan duzu? Zeure buruaren jabe izan zara? Bai eta ez. Norbera gaizki dagoenean, emaitzak txarrak izaten dira normalean. Ni ez banago ondo, eta elkarrizketa bat egiten badut, ni naizen moduan... Zer gertatzen da? Pentsatu gabe, tontokeria gehiegi esaten ditudala. Eta, noski, kazetariek inpresio interesgarrienak eta adierazgarrienak jasotzen dituzue. Orain, aldiz, ez zait horrelakorik gertatzen. Azken diskoaren aurkezpenarekin inoiz baino elkarrizketa gehiago egin ditut, eta ez dut sentsazio hori eduki. Zer esan nahi du horrek? Orain gauzak askoz gehiago pentsatzen ditudala, oreka hori hor dagoela eta egia dela. Hutsetik hastearena ez da marketina. Nik ez daukat horren beharrik, ni naiz naizen moduan. Eta orain ondo banago, oso ondo nagoela adieraziko dut. Zuk elkarrizketa hasi baino lehen esan didazu: "Ez duzu galdera guztiak erantzun beharrik", eta hainbat kazetarik gauza bera esan didate. Nik ez daukat arazorik drogei buruz hitz egiteko, gauza horiek ere adierazi behar ditugula uste dudalako. Gainera, mezu hori zabaltzea garrantzitsua da. 0tik eta gero, zer? Orain zuzeneko kontzertuak, eta datorren lanaren kantak prestatzen hasi gara, proiektua borobiltzen. Ez daukat presarik. Hasierako asmoa bi disko berri egitea zen, eta halaxe egingo dugu. Gero gerokoak, batek daki. Hirugarrena? Ikusiko dugu. Aita zara, hemendik aurrera abenturak, bidaia zoroak eta horrelakoak zailak izango dira. Oso zailak. Baina ez naiz kexatzen. Berdin dio. Alabatxoarekin, familiarekin oso pozik nago, eta orain hori nahi dut, eta horretaz gozatu. Etorkizunari begira zer eskatzen diozu musikari? Orain arte bezala jarraitzea, besterik gabe. Egiten duzunarekin gozatzea garrantzitsuena dela konturatu naiz. Eta bizitzari? Berdin. Gozatzea. Laguna den psikiatra batekin noizean behin elkartzen naiz, eta berak perspektiba erabiltzeko gomendatzen dit. Nik ez daukat burua oso ondo jantzita, eta ezin naiz nire pentsamenduetan buru-belarri sartu. Pixkanaka-pixkanaka ez banoa, zoratu egiten naiz.   