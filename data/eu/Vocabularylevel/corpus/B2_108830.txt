Docutec Beñat Gaztelurrutia: "Ea abendurako zabaltzen dugun Durangoko Kafe Antzokia" Hasieran Bilbo izan zen, Ondarroa hurrena, eta hurrengoa Durango izango da. Urte bi barru hiru herri hauek euren 'Kafe Antzokia' izango dute. HABE.- Ba al du zerikusirik Durangoko Kafe Antzokiak Bilbokoarekin, Ondarroakoarekin? BEÑAT GAZTELURRUTIA.- Juridikoki ez. Durangokoa bertako Berbaro elkarteak sortu nahi du Durangalderako. Horrek ez du esan nahi eguneroko jardunean etengabeko harremana izango ez dugunik. H.- Noiz hasi zen Berbaro antzokiaz pentsatzen? B. G.- Euskara-elkarte hau 1989an sortu zen. Beraz, 14 urte beteko ditu maiatzean, eta euskararen normalizazioan egin du beti lan. 1998an hasi ginen Durangok antzokia premiazkoa zuela gogoeta egiten. Orduko Durangoko Liburu eta Disko Azokan aurkezpenak zuzenean egiteko aretoa jarri zen martxan, 'Azokako Taberna' izenarekin. Eta horrelako toki bat urte osoan behar genuelakoan hasi ginen antzokia nola sortu pentsatzen. Milioi bat euroko inbertsioa H.- Ildo horretatik ze urrats eman dituzue bost urteotan? B. G.- Zailena lurra aurkitzea da, garesti baitago, eta toki gutxi eraikitzeko. Hasieran Kurutziaga zinema zaharrean saiatu ginen jartzen antzokia, dezente aurrera egin genuen, baina ez zen tokirik egokiena eta udalak, hirigintza sailak, ez zigun martxan jartzeko baimenik ematen. 2001eko urrian pikutara joan zen guztia. Betiko etsi, ez etsi ibili ginen. Eta ezetz esan genuen, ez genuela etsiko. Eta orain badirudi antzokia zabaldu egingo dugula beste toki batean. 1884. urteko eraikuntza bat da, hiltegia: lau horma zahar, teilaturik gabekoa, udalarena. Hori izango da antzokia. Antzokiak ostalaritza zentroa ere izango du. Berez, udalak ostalaritza zentroa 18 urtez, eta beste 10 urtez luzagarri, ustiatzeko lehiaketa publikoa jarri zuen martxan, eta Berbarok irabazi du lehiaketa. Inbertsio guztia geure kontura joango denez, partizipazioak herritarren, elkarteen, enpresen esku jarri ditugu. 200 € balio du partizipazio bakoitzak. 1 milioi € behar ditugu. Berbarok partizipazio ugari eskuratzeko asmoa du. Kredituen bidea ere aztertzen ari gara. Martxoan hasi nahi ditugu obrak. Abenduan lanean hasi nahi dugu, nahiz obrak guztiz bukatuta ez egon, zeren antzokia Erakustazoka berriaren ondoan baitago, eta hor egingo da aurtengo Durangoko Liburu eta Disko Azoka. H.- Durangok ba al du horrelako antzoki bat urte osoan beteta izateko beste mugimendu, kulturaren aldetik? B. G.- Durangok bakarrik ez, Durangaldea ere aintzat hartu nahi dugu. Durangaldeak 55.000 biztanletik gora ditu, eta Durangora azkar eta eroso iristeko sarbide onak ditu Bilbotik, Arratiatik edo Lea-Artibaitik datozenentzat. H.- Gaur egun Durangok ba al du, kultura medio, jendea hara erakartzeko ohiturarik, indarrik? B. G.- Hau nire iritzia besterik ez da. Uste dut Durango urtetan kultura aldetik nahikoa motel izan dugula, orain bospasei urte San Agustin aretoa zabaldu arte, behintzat. Horrek zer eragin izan du? Inguruko herrietan Arriola aretoa, Zornotza aretoa zabaldu direnean, harako joera hartu duela jendeak. Beraz, gure erronketako bat hori ere bada, Durangoko kultura sustatzea, indartzea. Baina Durangaldea ere hor dugu, eta eskualde horretako kultura sustatzaileen datu-base txiki bat osatzen ari gara. Eta Kafe Antzokiaren antzeztokia horientzat izatea nahiko genuke. Etxe- zokoan geratzen diren asmoak non zabaldua izatea. H.- Hemen musikarekin ez duzue arazorik izango, bizilagunak kexuka zaratarekin eta_ B. G.- Horixe zen, hain zuzen, Kurutziaga zinemak zuen arazoetako bat, eta antzokiak izango ez duena. Eraikuntzatik gertuen dauden etxeak 100 metrotara daude. Esan daiteke, alde horretatik, Durangon gaur egun antzoki bat zabaltzeko aurki daitekeen lekurik onena daukagula. LABURREAN Bilbon eta Ondarroan Kafe Antzokiak daude eta laster Durangok ere izango du berea. Harremana dute hirurek, baina ez daude juridikoki lotuta. Durangon antzokia irekitzeko ideia duela 5 urte sortu zen. Ordutik eman diren urratsak, berriz, lurra aurkitzea eta inbertsiorako dirua lortzea izan dira. Lurra Durangoko Liburu eta Disko Azoka egingo den tokian bertan aurkitu dute eta dirua partizipazioak salduz lortu nahi dute. Kafe Antzokiaren helbururik garrantzitsuena Durango eta Durangaldeko kultura sustatu eta indartzea da. Transcription:[+] Transcription:[-] Berbaro-Transkripzioa - Guk udalaren, udalarena den areto bat hartu dugu; beno, areto bat, lau horma daude han, mila zortziehun eta laurogeita laugarren urtean eraikitako hiltegi zaharra da, orain inork ez du erabiltzen; teilaturik ere ez dauka, guztiz erorita dago. Eta udalak toki hori ostalaritza zentroa jartzeko lehiaketa publikoa atera zuen, ustiatzeko, hain zuzen ere; hamazortzi urtetan ustiatzeko, eta gu aurkeztu ginen_ ez ostalaritza zentroa bakarrik, kafe-antzokia baten proiektuarekin, eta irabazi egin genuen lehiaketa hori. - Martxoan esan duk obrak hasi, zenbat kalkulatzen duk obrak bukatzen edo? - Beno, guk nahiko genukeena da datorren liburu eta disko azokarako, abendurako, 2003ko abendurako zabalik egotea. Zergatik? Lehiaketan irabazi ditugun lau horma horiek Erakustazoka berriaren ondoan daudelako, eta liburu eta disko azoka berria bertan egingo delako urte honetan, abenduan: amaitzen badute, eurek amaitzen badute. Orduan, eurek amaitzen badute guk zabaldu egin beharko dugu, guztiz amaituta egon zein ez. - Zer zeukak barrutik antzokiak? - Orain ala gero? Orain ala eraikitakoan? - Eraikitakoan alegia. - Eraikitakoan, 600 m2-tako antzoki bat behean, 650 metro horiek banatzen dira: 30 bat metro karratu sarreran edo hall-ean, beste 70 m.2 inguru eszenatokian, eta geratzen diren metro karratuak ba jendearentzako tokia, barrarekin e.a. Gero, sotoan, zerbitzuak izango ditu; bai komunak, sukaldea, bulegoak, biltokiak e.a. ezta? Eta lehenengo solairua izango da anfiteatroa, eta 250 m2 inguru izango ditu. Eta hori da kafe-antzokia. Esan nahi dut, ez da obra_ toki handia izango da, erosoa jendearentzat e.a, baina gauzatzerako orduan ez da ikaragarrizko obra ere, ze espazioa gehiena hutsa da. Berbaro-Transkripzioa - Guk udalaren, udalarena den areto bat hartu dugu; beno, areto bat, lau horma daude han, mila zortziehun eta laurogeita laugarren urtean eraikitako hiltegi zaharra da, orain inork ez du erabiltzen; teilaturik ere ez dauka, guztiz erorita dago. Eta udalak toki hori ostalaritza zentroa jartzeko lehiaketa publikoa atera zuen, ustiatzeko, hain zuzen ere; hamazortzi urtetan ustiatzeko, eta gu aurkeztu ginen_ ez ostalaritza zentroa bakarrik, kafe-antzokia baten proiektuarekin, eta irabazi egin genuen lehiaketa hori. - Martxoan esan duk obrak hasi, zenbat kalkulatzen duk obrak bukatzen edo? - Beno, guk nahiko genukeena da datorren liburu eta disko azokarako, abendurako, 2003ko abendurako zabalik egotea. Zergatik? Lehiaketan irabazi ditugun lau horma horiek Erakustazoka berriaren ondoan daudelako, eta liburu eta disko azoka berria bertan egingo delako urte honetan, abenduan: amaitzen badute, eurek amaitzen badute. Orduan, eurek amaitzen badute guk zabaldu egin beharko dugu, guztiz amaituta egon zein ez. - Zer zeukak barrutik antzokiak? - Orain ala gero? Orain ala eraikitakoan? - Eraikitakoan alegia. - Eraikitakoan, 600 m2-tako antzoki bat behean, 650 metro horiek banatzen dira: 30 bat metro karratu sarreran edo hall-ean, beste 70 m.2 inguru eszenatokian, eta geratzen diren metro karratuak ba jendearentzako tokia, barrarekin e.a. Gero, sotoan, zerbitzuak izango ditu; bai komunak, sukaldea, bulegoak, biltokiak e.a. ezta? Eta lehenengo solairua izango da anfiteatroa, eta 250 m2 inguru izango ditu. Eta hori da kafe-antzokia. Esan nahi dut, ez da obra_ toki handia izango da, erosoa jendearentzat e.a, baina gauzatzerako orduan ez da ikaragarrizko obra ere, ze espazioa gehiena hutsa da.