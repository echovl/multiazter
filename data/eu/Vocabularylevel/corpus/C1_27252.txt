Docutec Komunikazioa, inkomunikazioa Sakeleko telefonoen eraginez besteen intimitateak entzuteko aukera izan ohi dugu. Horren inguruan gogoeta laburra egiten du artikulu honek. LAURA MINTEGI Norberaren keria izango da, baliteke, baina aitortu behar dut betidanik gustatu zaidala trenean hurkoak behatzea. Ordu erdiz destino bera konpartitzen dugu, jakin gabe nondik datozen, nora doazen, zer duten buruan. Nork bere errealitatea du gogoan, eta horrek sortzen du urruntasuna, nahiz eta elkarren ondoan egon. Aldea dago norbait fisikoki hurbil edukitzetik hurbil sentitzera. Badakigu denbora objektiborik ezean, denbora oro dela subjektiboa. Bada, espazioa ere subjektiboa da, distantzia geografikoak ez duelako neurtzen hurbiltasuna. Beste askotan bezala metroan honetaz nagoela, sakelakoaren soinua entzun da ozen gure bagoian. Deigarria da kontua. Hainbat minutuz behatzen aritu izan naiz neska, ea ikas- lea edo langilea den asmatu nahian, ea nondik datorren eta nora doan, ea zer daraman poltsan. Telefonoa hartu du, eta, begira zer den teknika, dena esan digu berak, bai niri bai bagoian dauden beste guztiei ere. Saltzailea da denda batean, lanetik ateratzean erostera joan da eta panazko praka berriak daramatza poltsan (badakizu, aspaldian erosi nahi nituenak), eta orain etxera doa, zerbait jan, arropa aldatu eta lagunartera aterako da. Informazio osoa prezio merkean. Neskak telefonoa eskegi eta aurrez aurrekoari jo dio telefonoak sakelan. Mutil lagunak deitu dio kontatzeko zein deskontent dagoen lanpostu berrian. Neskak erantzun dio ongi baloratzeko lanpostuan segitu ala ez, eta agian hobe lukeela behin betiko uztea, horrela ezin duela segitu, eta soldata batekin nahikoa dutela oraingoz. Beste zerbait aterako da. Metrora sartzean ez nekien ezer pertsona horietaz eta orain badakit lehenari kolore horia gustatzen zaiola, eta bigarrenaren mutil lagunak arazoak dituela lanean. Ordu erdikoa izan ordez bidaia hiru ordukoa izanik ere ez nukeen hori guztia asmatuko, ongi behatu arren nire bidaideak. Eta galdera da: zergatik konpartitu nahi izan dute nirekin, bagoian gaudenekin, ezezagun batzuekin, beren intimitatea? Nondik datorkie beharrizana? Zenbaterainokoa da handia gizarte honen inkomunikazioa ezezagunei gure gauzak azaltzeko, intimitatea entzutera inposatzeraino? Zergatik bete zaizkigu telesaio guztiak reality showez? Interlokutore hurbilik ez edukitzeak proboka dezake interlokutore anonimo eta isilak bilatzea? Badaezpada, sakelakoa amatatu dut disimuluz, ezkerreko eskuaz.