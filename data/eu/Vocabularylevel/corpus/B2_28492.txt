Docutec Katarata ebakuntzak hobetzeko Orain arte, miopia, hipermetropia edota astigmatismoa kentzeko laser bidezko operazioa egin duten pertsonei katarata-arazo bat sortzen zitzaienean, arazoak izaten ziren begi barnean sartu beharreko lentearen graduazioa kalkulatzeko. Orain, El Pilar klinikako Jaime Aranberri oftalmologoak azken urteotan buruhaustea izan den arazo bati irtenbidea ematea lortu du.   Begiak dira ikusmenaren organoak. Begiez baliatzen gara ikusteko. Argia, formak eta koloreak antzematen ditugu begien bitartez. Hortxe dago kristalinoa, hau da, begiaren bigarren lente garrantzitsua. Korneatik pasatako argia erretinan fokatzen du. Elastikoa denez, bere kurbadura aldatzeko gai da; horri esker, gertuko zein urruneko irudiak foka ditzake. Kristalinoak gardentasuna galtzeari, lausotzeari, katarata edo begi-lausoa deitzen zaio. Kristalinoan laino-antzeko bat sortzen da, eta, ondorioz, begiak ez du garbi ikusten. Kristalinoa zahartu egin delako gertatzen da hori, eta, horregatik, normalean adineko pertsonek izaten dituzte katarata-arazoak. Nola konpontzen da hori? Bada, ebakuntza sinple eta azkar baten bidez. Kristalinoa kendu eta lente artifizial batez ordezkatzen da. Ebakuntza anestesia lokalarekin egiten da. Pazientea kirofanoan sartu eta, lehenbizi, begia irekita eduki dezan prestatu egiten da. Bisturi batez, 3 milimetroko ebaki bat egiten da. Albo batean beste ebaki bat egin eta leiho bat irekitzen da. Hortik sartuko du espatula zirujauak. Behin ebakiak eginda, kristalinoaren aurreko barrunbea zabaltzen laguntzen duen substantzia bat sartzen da. Ondoren, kristalinoaren kapsulan leiho bat ireki, eta, ultrasoinuen bidez, kristalinoa apurtu egingo da. Ondoren, xurgatuz, kristalinoa erauzi egingo dute, atera. Ondoren, jada hutsik geratu den kristalinoaren kapsulan begibarneko lentea sartuko da tolestuta. Behin begi barnean dagoela, lentea zabaldu egiten da eta bere tokia hartzen du. Begia garbitu ostean, pazientea etxera joateko moduan dago. Eta pazienteak berehala berreskuratzen du ikusmena. Ebakuntza egin aurretik, oftalmologoak begi barneko lente horrek behar duen graduazio zehatza kalkulatu behar du. Horretarako, pazientearen begiaren zenbait ezaugarri kontuan hartu eta oftalmologoak lente horren graduazioa zehazten du kalkulu matematiko batzuen bitartez. Hauexek dira kontuan hartzen diren parametroak: kornearen potentzia, hau da, argi-izpiak konbergiarazteko ahalmena; begiaren luzera, hau da, kornearen eta erretinaren arteko distantzia; eta, kornearen eta kristalinoaren arteko distantzia. Ezaugarri horietan oinarritutako kalkulu matematikoak emango du lentearen graduazio zehatza. Kalkulu horiek ongi funtzionatu dute orain dela gutxi arte. Baina, orain, arazo berri bat sortu da aurretik laser bidez operatutako begietan. Gero eta jende gehiagok sendatu ditu miopia, hipermetropia edota astigmatismoa laser bidez. Pertsona horiei, gerora, kataratak sortu zaizkiolako kataraten ebakuntza egin badiete, hipermetrope gelditu dira, hau da, gertuko irudiak garbi ikusten ez dituztela. Orain arte oftalmologoek ez dute jakin non zegoen akatsa. Donostiako Jaime Aranberri oftalmologoak identifikatu du lentearen graduazioa neurtzeko kalkulu horretan egiten zen akatsa. Kontua da laser bidezko ebakuntzetan kornearen azala higatu egiten dela. Orain arte, kornea eta barneko lentearen arteko distantzia kalkulatzeko kontuan hartzen zen korneari kendutakoa. Baina, Aranberri medikuak ikusi duenaren arabera, horrek ez du eragin adierazgarririk distantzia horretan. Izan ere, laser bidezko higadurak ez du begiaren tamaina anatomikoa aldatzen, kornearen kurbadura baizik. Horren ondorioz, kornearen potentzia edo errefrakzio-ahalmena aldatu egiten dira, eta hori da, hain zuzen ere, lentearen graduazioaren kalkuluan islatu behar dena.  