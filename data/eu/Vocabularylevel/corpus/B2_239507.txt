Docutec Zizarekin errukirik ez Aranzadi zientzia elkarteak salatu du ale txikiegiak biltzen direla eta zizalekuak galtzeko arriskua dagoela. FELIX IBARGUTXI/   Aranzadi zientzia elkarteak salatu du ale txikiegiak biltzen direla eta zizalekuak galtzeko arriskua dagoela «Jendea abusatzen ari da. Udaberriko ziza ezin da hain txikia bildu. Utzi egin behar zaio handiago egiten eta esporak (hazia) botatzen. Orain zerrenda bat egiten ari gara arriskuan dauden perretxiko-motena, eta baliteke ziza ere hor sartzea», adierazi digute Aranzadiko zientzia elkarteko Jose Manuel Lekuonak eta Xabier Laskibarrek. Bata nahiz bestea eskarmentu handiko mikologoak dira, eta Lekuona Aranzadiko Mikologia Saileko buru dugu. Aranzadiko lagun hauen iritziz, horrela jarraituz gero baliteke zizaleku batzuk betiko galtzea. Esaera zaharra da, ziza txikia, behin topatu eta begiratuz gero, ez dela gehiago hazten. Beharbada horregatixe biltzen dira ale txikiak ere. Nolanahi ere, sineste horrek ez dauka inongo oinarri zientifikorik. Gehienetan, arrazoia besterik da: «Nik biltzen ez badut, atzetik datorrenak bilduko du», pentsatzen du perretxikozaleak. Halaxe, batzuen eta besteen gosea dela medio, ez da bakerik izaten zizalekuetan. Komeni da, ordea, perretxiko batzuek behintzat helduarora iristea eta esporak zabaltzea bere inguruan. Hazi horretatik ale berriak jaioko dira. Jeneralean apirilarekin batera hasten dira udaberriko zizak, eta San Jorge egunerako (hilak 23) ugaritu egiten dira, hortik daukan izen zientifikoetako bat: Tricholoma georgii. Dena dela, gaur egun beste deitura bat dago indarrean: Calocybe gambosa. Perretxikoen gaineko azterketak aurrera egin ahala, sarri izaten dira deitura-aldaketak, zientzialariak ohartzean delako perretxikoa beste multzo edo familia batekoekin kidetasun gehiago duela. San Jorgez gain, San Prudentziok ere badu lotura eta harremana zizarekin; horixe dute patroia arabarrek eta egun horretan -apirilak 28- errebueltoan edo tortillan jaten da hainbat etxetan. Era askotako parajeetan etortzen da ziza, baina batez ere kareharrizko mendi sailetan. «Galizian granitozko mendiak daude eta han ez dute perretxiko hau ezagutzen», diote Laskibar eta Lakuonak. «Belardietan izaten da gehiena, baina sasia eta laharra dagoen tokietan ere topatzen da, eta baita asun-tokietan ere», diote adituok. Orain behean, gero goian Lehenengo, itsasoaren mailatik gertu irteten du. Horrelako parajeetan beroago egoten baita lurra. Gero, maiatzaren bukaera aldera, mendikate altuetan azaltzen da, hala nola Aralar eta Aizkorriko goi-belazeetan. Pirinioetan ere ziza asko izaten da, baina behin ekaina ezkero. Dena dela, neguan urtero izaten da ziza-kolperen bat, batik bat abendu aldera. Fenomeno bitxia, benetan. Zizalekuak familiaren altxorra dira nolabait. Etxekoei bakarrik esaten zaie zizalekuak non dauden, baina ez etxeko guztiei; umeei, adibidez, ez, kapaz dira-eta lagunei esateko. Zizaleku batzuk guztiz publikoak dira. Esate baterako, errepide handietatik gertu daudenak. Autoz doazenak konturatzen dira jendea dabilela horrelako belardietan eta hurrengoan beraiek ere hasten dira bila. Horrelako zizalekuetan —eta baita partikularragoetan ere— zaleek arrisku gutxiagoko orduak aukeratzen dituzte. Egunsentiarekin batera azaltzen dira, edota ilunabarrean, hartara konpetentzia gutxiago izango duten esperantzarekin. «Zizalekuak ezagutzeko modurik onena largabista (katalejoa) da. Joan mendira garaiz, ezkutatu toki egoki batean eta zain egon. Zizazalea agertzen denean, gogoan hartu hura zein bazterretan hasi den bila», diote Lekuona eta Laskibarrek. Esaera eta sineste asko daude ilargiaren eragina dela-eta. «Behin Enri Romagnessi frantziar mikologo ospetsuaren hitzaldia entzun genuen. Galdetu zitzaion eta esan zuen: 'Toki batzuetan diote ilbeheran ateratzen direla perretxikoak, beste toki batzuetan, ilgoran izaten direla. Era guztietako gauzak entzun ditut. Horrek zer esan nahi duen? Gauzak ez daudela garbi'», diote Aranzadikoek. Beste mota horiago bat Udaberriko zizarik estimatuena tamaina ertainekoa eta pottolo-pottoloa da. Tamaina horretan irmoa eta gogorra egoten baita. Hazi ahala, hankameheago jartzen da eta kapelazabalago. Bigundu ere egiten da pixka bat. Bada azpi-mota bat, ohikoa baino bakanagoa. «Hura horiagoa da, eta jateko ez hain fina —dio Laskibarrek—. Iaz topatu nuen Lareo aldean. Flavida du izena ziza-mota horrek».