Docutec Frantziako ekonomia zertan den Frantziako egoera ekonomikoa aztertze du artikulu honek. Ekonomiako hiztegi berezia erabiltzen du. Ekonomia interpretatzeko datu soziologiko eta politikoak ekartzen ditu. Noel Elorga (enpresaria) Frantzia noraezean dela argi utzi dute lehen itzuliko emaitzek. Dena den, aurtengo kanpainak ez du azaldu datu ekonomiko kezkagarri bat: Eurostaten arabera, 1992-2000 epean Frantziako biztanleko Barne Produktu Gordina (BPG) laugarren mailatik 12.era pasatu da EBn, Portugal, Espainia eta Grezia dituela atzean. Datua zuhurtziarekin erabili behar da. Izan ere, enpresek aurkezten dituzten kontabilitate pribatuetan oinarritzen da BPGren ebaluaketa. Fidagarritasun faktore bat badago beraz. Ekoizten diren ondasunen ezaugarriak aldatuz doaz; adibidez, duela 10 urteko eta gaurko ordenagailuen artean, alde ikaragarria dago. Aurrerapen teknologiko honen eraginak ez dira erraz zenbatzen kontugintza batean. Esate baterako, 90eko hamarkadaren hasieran, antzeko azpiebaluaketa baten ondorioz, inflazioaren zenbakia gehietsi zen eta horrek eragin zituen politika monetario desegokiak. Nazioarteko konparaketak ez dira errazak. Diru txanpon ezberdinak daude eta diru debaluaketak gertatzen dira (Italian edo Espainian). Biztanleko BPGren asmatzeko, kontuan hartzen dira hazkunde ekonomikoa eta demografiaren bilakaera. Eta hain zuzen, immigrazioa dela eta, Frantziako jendetza azkarrago igo da azken bolada honetan, auzo europarrekin alderatuta. Demografia altuago batek hazkunde ekonomiko sendoago bat eskatzen du BPGren neurria mantentzeko. Maastnchteko itunak eskatutako baldintzek galga baten modura jo dute eta, aurrekontuen defizita txikitzeko asmatu kenketa fiskalek ere zentzu berean eragin dute. Hala eta guztiz, BPG per capita jaitsi da! Aipatutako arrazoiak hor ditugu baina, nire ustez, Frantziaren handicap nagusia hauxe da: jarduera ekonomikoaren neurri eskasa. Zergatik? Eskolaren iraupen luzeagoa, erretiroa aldiro gazteago, eta noski, lan ordutegi murriztu batek (orain 35 ordu astero) eragin zuzena dauka lehiakortasunean. Geroari begira zer? Ezaugarri baikorrak ere baditu eskuartean Frantziako ekonomiak: Munduko ekoizkortasun tasa altuenetariko bat. Inbertsio maila: bai nazionala, bai kanpotik etorritakoa, bai atzerrian egindakoa. Familien kontsumoak lokomotore lan itzela egiten du. Le Penen emaitzak gizarte eredu berri bat asmatzeko premia gorria erakutsi du. Baina beste erronka nagusi bat ere hor dago: nola uztartu frantses gehienek ongi eta lasai bizitzeko duten gogoa (lan ordutegi murriztuak, atsedenak, goi mailako kontsumoa) eta mundu mailako lehiakortasunak eskatzen dituen ahaleginak? Frantzian bertan, nola uztartu alokairudunen (gizartearen %75)lan murrizte gogoa eta beren kontu lan egiten dutenen haserrea (komertziante, artisau, enpresari eta nekazari). Azken sektore honen %30ek Le Pen-i eman diote botoa, hain zuzen.  