Docutec Ura nola aurreztu Euskal Herrian, lurraldearen luze-zabaleran, ez du euri-kopuru berbera egiten. Horregatik, zenbait urtegi bete xamar ikusten ditugu eta beste batzuek, ordea, ur-tantarik apenas duten. Ura aurreztea beharrezkoa da oso. Izan ere, oso gogoan eduki behar baita Lurrean dagoen ur-kopuruaren %2,8 bakarrik dela geza eta % 0,01 bakarrik aurki daitekeela laku eta erreketan. Jarraian ura etxean nola aurreztu jakiteko hainbat aholku proposatuko dizugu, udan ez ezik gainerako urte-sasoietan ere betetzeko: 1. Zisterna barruan plastikozko ur botila bat sartu, hutsa. Hori nahikoa da komuna erabiltzen den aldiro 2-4 litro ur aurrezteko. Horrez gain, gogoan izan komuna ez dela paper-ontzia. 2. Bizarra egiterakoan eta hortzak garbitzerakoan, itxi iturria. Iturria txorrota batean badaukazu hortzak garbitu bitartean, hortxe doazkizu alferrik 10 litro ur. 3. Dutxa aukeratu beti bainuaren ordez. Azkar dutxatuta ur mordoa aurrezten da, eta bainera betetzeko, aldiz, 150 litro ur behar dira. Eta xaboiarekin igurzten ari zaren bitartean ere iturria itxita lagatzen baduzu, horrela ere ura aurrezten zabiltza. Hobe ura erabiltzea xaboia kentzeko bakarrik. 4. Iturriak eta hodiak tantaka badituzu, berehala konpondu matxura. Segundoko/tanta bat X 24 ordu, egunean 30 litro dira! 5. Landareak gauez ureztatu. Eguzkiak ura bapore bihurtzen baitu, ur gehiago galduko duzu landareak egun argiz ureztatzen badituzu, eta baita egun haizetsuetan egiten baduzu ere, haizeak ura eraman egiten baitu. Eta gogoan izan, lorategian neurriz bota ura, ur gehiago=lorategi hobea, hori ez da horrela. Lorategi gehienek behar baino ur gehiago dute. Horrez gain, bertako landareak erabiltzen badituzu exotikoen ordez ur gutxiago beharko duzu bertako landareak eginago daudelako lur horretara, eta gainera pinpilinpauxak etorriko zaizkizu eta ez duzu horrenbeste kimikarik baliatu beharko landareari onik eusteko. 6. Ontzi-garbigailua, arropa-garbigailua. martxan jarri aurretik, ondo bete. Eta ez baduzu ontzi edo arropa nahikoa garbitzeko, eta hala ere, garbitu nahi baduzu, programa motzak erabili. Baina arropa oso zikina badago, hobe programa oso-osorik jartzea. 7. Dutxarako atomizagailuak ere badira gaur egun. Urari airea eranstean, ur-txorrotak handiago ematen du, nahiz ur gutxiago bota. Palanka bakarreko txorrotak ere badaude tantaka ez aritzeko gisara egindakoak, eta adibidez, burua garbitzeko iturria itxi baduzu, irekitzerakoan ez daukazu berriro tenperatura erregulatzen ibili beharrik. 8. Fruta eta berdura ontzi batean garbituz gero, 10 bat litro ur aurreztuko dituzu. Platerak eskuz garbitzen badituzu, ez laga beti txorrota irekita. 9. Ez erabili hondartzetako dutxak, sobera dagoen luxua da, oraindik udaletxeak ez badira jabetu ere. 10. Lixiba neurriz erabili. Araztegietan dagoen bakteria-oreka zapuzten dute, eta hartara zailagoa da ur hori garbitzea. Garbigarri ekologikoak erabili.