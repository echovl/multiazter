Docutec Mark Rothko: "Isiltasunaren pintore"a Mark Rothkok (Dvinsk, Rusia 1903-New York 1970) bere barne-behaketa ezerezaren mugetaraino eraman zuen, mantxa okre, beltz, gorri eta horien bidez. Pintura, hausnarketarako tresna izan zen Lituanian jaiotako margolariarentzat. Mark Rothkok (Dvinsk, Rusia 1903-New York 1970) bere barne-behaketa ezerezaren mugetaraino eraman zuen, mantxa okre, beltz, gorri eta horien bidez. Pintura, hausnarketarako tresna izan zen Lituanian jaiotako margolariarentzat.   Marcus Rothkowitz zazpi urterekin joan zen Estatu Batuetara bizitzera bere familiarekin. Yaleko unibertsitatean egin zituen ingeniari ikasketak, baina hauek amaitu gabe, New Yorkera joan zen bere kezka artistikoak asetzera. Bere lehen oihaletan irudi gogorrak eta hunkigarriak gauzatu zituen. Hiri handietako biziera alienatzaileak kezkaturik, mundu hori islatzen saiatu zen.     Berrogeigarren hamarkadan, espresionismo abstraktuaren alde egin zuen apustu. Pauso hori emateko erabakigarria izan zen, Hitlerren erasoei iheska, Europatik Estatu Batuetara joandako artisten laguntza. Rothkok, Motherwellek eta Rosenbergek harreman estua izan zuten Bretón, Masson, Ernst, Miró eta Mattarekin.   Espresionismo abstraktua, kubismoaren eta surrealismoaren ikerketaz baliatu zen bere bidea egiteko. Peggy Guggenheimek 1942an New Yorken sortu zuen galerian artelan abstraktuak eta Maso, Ernst, Arp eta Miroren obrak batera erakutsi zituen. Surrealismo figuratiboak (Dali, Magritte.) ez zuen, hala ere, hainbesteko arrakastarik izan. 'Action Painting' deituriko estiloa indarra hartzen joan zen heinean Paristik joandako surrealistek protagonismoa galduz joan ziren.   Berrogeigarren hamarkadan, espresionismo abstraktuaren barnean, bi talde bereiztu ziren. Artista batzuk pintura gestualaren bidea jorratu zuten: Jackson Pollockek, Motherwellek eta Willen de Kooningek keinuen bidez lortutako irudietan oinarritu zuten beraien artegintza. Beste alde batetik, Clyfford Stillek, Barnett Newmanek eta Mark Rothkok, besteen artean, kolore hutsa erabili zuten adierazpen tresna gisa.   Rothko, Estatu Batuetako espresionismo abstraktuaren aitzindari handienetakoa izan zen Pollock eta Newmanekin batera. Errealismoa eta surrealismoa landu zituen lehen oihaletan, esate baterako, New York hiriko erraiak. Gai mitologikoak ere aztertu zituen irudi sinbolikoak edo biomorfikoak erabiliz. Lehen garaiko koadro haietan nabarmena da kolorearekiko zaletasuna.   Rothkok koadro handiak eta zabalak zituen gogoko, kolorea espazioaren osagarri zelako. Berrogeigarren hamarkadako oihaletan kolore beroak erabili zituen. Hirurogeigarren hamarkadakoetan, berriz, zuriak, grisa eta beltzak ugariagoak dira. Bere obra gogoeta sakonaren ondorioa izan zen. Kolorezko laukizuzenekin koadroa osatzerakoan ideia sendoak zituen buruan. Bere oihaletako kolore argi eta beroek ez zuten inolako helburu dekoratiborik, filosofikoa baizik. Berak uste zuen kolorea aski zela adierazpen poetiko-mistikoetarako. Rothkoren pentsaera konplexua eta misteriotsua zen eta bere asmoak modurik errazenean azaldu nahi zituen.   Mural-Section-3-Black-on-Maroon- Mark Rothko-1959   Clyffork Stillek ere kolore hutsarekin jokatu zuen baina oihalaren ertzak eta pintura mantxak asko azpimarratu ohi zituen. Rothkok tonu arineko hondo zabala pintzelada leunez betetzen zuen, ertzak zehaztu gabe. Koloreak airean bezala geratzen dira bere zabaltasunean eta lausotutako teknikaz baliatzen da pintura banatzeko. Pinturaren sinpletasuna eta hustasuna transzendentziarako bideak dira berarentzat. Lurrindutako azalerak zeruak bezala ez du mugarik.   Kontenplazio-moduan begiesten du koadroa Rothkok. Emozioa, sentimena eta gogoeta eragin nahi ditu. Giza arimaren egia bilatzen eta bere arimaren beharrei erantzuten saiatzen da. 'Ikuslearen sentiberatasuna hunkitzea da nire helburua', dio Rothkok. Chapel Paintings (1967) Houstoneko erlijio institutuarentzat margotutako oihala da esandakoaren eredurik onena.   Rothko Chapel, Houston (Texas)       Rothkok 1933an egin zuen bere lehen erakusketa. 1948an 'Subjects of the artist' eskola sortu zuen New Yorken, gero 'Studio 35' deiturikoaren oinarria izango zena.               Bere heldutasun artistikoaren lanik esanguratsuena 'Titulurik gabea (morea, beltza, laranja, horia zuri-gorriaren gainean)' deiturikoa dugu. Zenbait arte kritikarien ustez bere abstrakzioetan erlijiotasuna nabari da. Jaiotzatik hil arte betetzen dugun zikloa bizitzaren metafora hutsa da Rothkorentzat.    