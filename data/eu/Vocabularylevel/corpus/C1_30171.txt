Docutec Plastikoaren amaraunean, itolarria Kontsumo gizarteak gero eta hondakin gehiago sortzen du. Saltegietan ustez doan banatzen dituzten plastikozko poltsak talde ekologisten jomugan daude; saltegietako arduradunek ere agertzen dute arazoari buruzko kezka. Hondakinen hazkundea egunero emendatzen den arazoa da, urtero %2 gehiago. Frantzian eta Ipar Euskal Herrian 650 milioi tona hondakin ekoizten dira urtero, horietariko 30 milioi tona etxeetan. Etxeko hondakinen herena bilgarriak dira, izan dadin plastikoa, kartoia, papera edo bertze. Urtero ehun mila milioi bilgarri pasatzen dira bezeroen eskuetatik, gehienetan zuzen-zuzen doaz zakarrontzira. Zakarrontzietan toki handia hartzen du plastikoak eta gisa berean toki handiagoa hondakindegietan edo erraustegietan erretzen diren ekaien artean. Erraustean dioxina sortzen da eta gaur egun nehork ez du zalantzan jartzen dioxinak osasunean eragiten duen kaltea, minbiziaren biderkatzea eraginez. Ura, airea eta ondorioz lurra eta izakiak kutsatzen ditu. Erraustegien aurka diharduten talde ekologistek zuzen-zuzenean salatzen dute bilgarrien gehiegizko erabilpena. Gero eta bilgarri gehiago erabiltzen dira salgaiak apaindu eta garraiatzeko. Gainera, jendearen ohitura aldaketei jarraiki, industriak neurri den mendrenetan ekoizten du. Adibidez, lehen litro bateko neurrian saltzen zen jogurta tragoxka batean edateko gisa saltzen dute orain. Ontzi horiek plastikoz bildurik garraiatzen dira, kutxak plastikotan bilduz berriz ere. Etxera eramateko unean, jogurta etxera eramateko, plastikozko ontzia, jogurt-ontziak babesten dituen bilgarria eta saltegiko poltsa eramanen du erosleak etxera, bertze bilgarriak saltegietan gelditzen direlarik. Ekologisten arabera plastiko sobera 30 gramo jogurt saltzeko. Herabe baina eragindako gehiegikeriaren gainean, supermerkatuek zuhur jokatzen dute kutxetako poltsen gaiarekin. Batzuek, Leclerc etxeak bezala, aspaldian desagerrarazi dituzte kutxetan bezeroei ematen zaizkien poltsak. Ekonomia arrazoiengatik, Ldle etxeak ere kartoizko kutxak jartzen ditu soilik eskuragarri. Plastikozko poltsen kopurua izugarria da. Parisko datuen arabera soilik 18.000 milioi banatzen dira urtero, hots, 1.000 airbus A320 hegazkinen pisua! Horietatik 10.000 milioi ez dira ez birziklatzen, ez errausten. Ehunka milioi daude mendi eta zelaietan zabaldurik. 120 milioi itsaspean daude, ura eta ingurugiroa kutsatuz. Balea nahiz izurdea bezalako ugaztunak ito egiten dituzte usu. Eta plastikozko poltsa batek 200 urte behar ditu desegiteko. Leclerc supermerkatua aitzindaria izan zen Iparraldean, «urririk» banatzen diren poltsak kutxetatik kentzerakoan. Hori dela-eta, 1996an zerga ekologikoa ez ordaintzea lortu zuen. Aldatzen diren poltsak asmatu zituen Leclercek. Erosi eta hondatutakoan, bezeroari berria ematen diote kutxan. Hondatu poltsa birziklatu egiten du saltzaileak. Zazpi urteko epean 28.700 tona plastiko aurreztea lortu du Leclercek. Aurten, ordea, ez diote horrelako «abegirik» eskainiko eta eko-zerga ordaindu beharko du. Saltegi batzuetan plastikozko poltsak ordaindu behar direla edo ez daudela badakite bezeroek. Hori dela-eta han edo hemen poltsak kenduko dituztela dioten zurrumurruak zalu hedatzen dira. Carrefour etxeak kenduko zituela zabaldu zen duela hilabete. «Neurriak hartu ditugu eta poltsa mota ezberdinak jarri ditugu salgai. Baina bezeroek ez dute onartzen kentzea eta oraindik bederen ez dugu horrelako neurririk hartzea aitzinikusten», azaldu dio berriari Angeluko Carrefourreko arduradunak. Campion etxeak ordea aste honetan kenduko ditu, Hiriburuko arduradunak esan duenez. Leader Price, Super U eta hainbat saltegik NF aipamena duten poltsa gardenak banatzen dituzte. Aipamen horrek natura babesten duela adierazi du. «Ingurumena zain dezagun» aipamena ukanagatik, zaku horiek berdin-berdin birziklatu edo erraustsu behar dira alta. Edouard Leclerc saltegiaren jabeak urrats berri bat egin nahi duela adierazi du berriki. Bilgarrien kopuruaz kezkaturik, deia egin die ekoizleei kopuruak murrizteko. Berriak dozenaka aldiz deitu dio Angeluko saltegiko arduraduna den Garat jaunari neurri zehatzak azaltzeko, baina ez du galderei erantzuteko gutiziarik agertu. Gakoa erosleengan Angeluko Geant supermerkatuko arduraduna den Francois Jouvek onartzen du egoera kezkagarria dela. Geantek bost poltsa mota jarriko ditu salgai, kutxetako plastikoa apalarazteko gutiziaz. «Bezeroek ulertu behar dute kutxetan doan eskuratzen badute ere, ekaiak erosterakoan ordaintzen dutela eta denontzat hobe dela urrats bat egitea, elkarrekin». Gaia orokortasunean aztertu behar dela dio Olivier Sus, Geant etxeko Frantziako Ingurumen saileko arduradunak. «Kutxetako poltsen inguruko eztabaida gainditu eta ikuspegi zabalagoan kokatu behar gara. Ekoizpenetik hasi eta erosleen etxeetara heldu arte egin behar da gogoeta». Azken urtean ekoizpen kate osoaren hausnarketari ekin dio Geant-ek. Industriak bere aldetik plastiko kantitate handiak ekoitzi eta gordeak ditu. «Lehen urrats batean kopuru horiek nola apaldu aztertzen ari gara, haiek ekoizten dutena ez baitute berreskuratzen. Bezeroen eskuetara heldu aitzin zakarrontzi bat betetzen dugu bilgarriekin. Bezeroek ikusi ere ez dute egiten hori», azaltzen du. Poltsei dagokionez, eraldatutako arto almoiezko poltsak ekoitziko dituzte. Paperezkoak ere salduko dituzte. «Plastikoa jendearen jomugan dago baina paperezko poltsak egiteko ere zuhaitzak moztu behar dira, lurrean azioa metatzen da, ur anitz baliatu behar da eta elektrizitate xahutze handia ere badago». Onartzen du industria eta saltzaileak ere sobera urrun joan direla. «Elkarrekin adosturiko neurriak hartzeko tenorea heldu dela deritzot». Urtarrilean abiatu behar zuten xede berria baina arazoak izan dituzte Asian dauden Valeur Dis eta Tipoco etxeekin. «Irailean sartuko da indarrean ingurugiro politika berria». Plastikozko poltsak kentzea aztertu dute baina ez dira ausartu. «Bezeroen presioa handia da baina ulertu behar dute hartzen dena ordaindu behar dela». Ekainaren 12an CADEk deituta 50 pertsona Angeluko Carrefour-era sartu eta erosketak egin ondoren, kutxetan utzi zituzten hiru bilgarri orgatxa. «Horrelako ekintzak gero eta ugariagoak dira eta ulertzen ditut baina aterabidea ez dago gure esku soilik», azpimarratzen du Susek. Birziklatze agiria Eko-zergarik ez dute ordaintzen plastikozko poltsak banatzen ez dituztenek. Baina nola jakin nork banatzen dituen eta nork ez? Poltsen %90 hondakindegietan atzematen dira. Saltegiek izena jartzen dute poltsan eta horren arabera zerga ezartzen zaie. Ekologisten jomugan daudelarik, alabaina, saltegi anitzek NF jartzen duten poltsak banatzen dituzte, saltegiaren izenik gabe. Bertze batzuek, eta horien artean Leclerc bera dagoela diote anitzek, poltsa zuriak banatzen dituzte, «mesede pertsonala egiteko, araututako jokabidea baztertu gabe». Birzikla daitekeen kopuruaren araberako zerga eskatzen du Susek. Batetik bakoitzak ekoizten duen hondakin kopuru zehatza jakiteko eta bertzalde, eragindako kalte errealean oinarritzeko.