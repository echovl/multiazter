Docutec Miguel Perlado: «25-35 urtekoak ari dira sektetara erakartzen, diru gehiago baitute» Bartzelonako AIS Sektei buruzko Elkarte eta Informazioko kideak dio ez dagoela sektakidearen soslaia tipikorik, baina talde horiek erosteko ahalmen handiagoa dutenak dituztela orain jomuga. IKER ARANBURU / Sekta Suntsitzaileen Aurreko Hezkuntza Prebentiboa hitzaldia eman zuen atzo Donostian Miguel Perlado Recacherrek. Zer nolako laguntza ematen diezue zuengana joaten direnei? 1977an sortu ginenetik, AISek hiru ardatz izan ditu: sektei buruzko informazioa ematen dugu, zerbitzu terapeutikoa dugu pertsona kaltetuentzat eta zerbitzu juridikoa dugu. Gainera, osasun mentalaren eta zuzenbide arloan trebakuntza eskaintzen dugu. Zer egiten duzue pertsona bat sekta bateko kide dela esanez laguntza bila etortzen bazaizue? Lehenengoa da kezkaren berri ematea eta taldeari buruzko informazioa jasotzea. Gero, bilera bat izango genuke, gaiaz sakon hitz egin eta taldeari emandako dirua berreskuratu nahi bada, juridikoki aztertzea zein aukera dauden. Normalean, ordea, ez dira taldeetan dauden pertsonak etortzen, beraiek ez dutelako arazorik ikusten, inoiz baino zoriontsuago bizi dira, taldekoak zoragarriak dira... Familiarrak, adiskideak edo lanekoak etortzen dira.Zuengana jotzen dutenen artean tipologia aldaketarik sumatu al duzue? Ohartu gara 25-35 urte arteko asko ari direla sektetara erakartzen. Beraiek baino gazteago direnek baino erosteko ahalmen handiagoa dute eta hortaz, mokadu gozoagoa dira talde horientzat. Hala ere, inork ez dezala pentsa gazteak soilik daudela arriskuan; hirugarren adineko jendea ere etortzen zaigu.Zer nolako emaitzak lortu dituzue? Epe luzerako lana da gurea; ez dugu beti asmatzen, baina pozik gaude, %60tik gora baitira taldearekin hausten dutenak. Hala ere kontuan hartu behar da jendeak atxikimendu maila desberdinak izaten dituela sektekiko. Ez da berdina bizpahiru bileratara joatea edo leporaino sartuta egotea. Maila kritiko desberdina izaten dute eta luzaroko harremana izan dutenek erresistentzia handiagoa dute.Sektak gorantz doazela diozue. Zergatik? Ez dago erantzun sinplerik. Familiak, gizarteak, norbanakoaren egoera pertsonalak... eragina dute. Ez dago sektakidearen soslaia tipikorik. Oso aldakorra da, krisi pertsonalekin edo ahuldade uneekin lotzen da, batez ere.Sektei buruzko informazio gehiago egoteak ez al luke ekarri beharko talde horiek arrakasta gutxiago izatea? Horrela gertatu beharko luke, baina ez da hala. Talde ezagun batzuekin gertatzen da, jendeak haiei buruz entzun duelako, baina kontua da orain oso talde lokalak sortzen ari direla. Bigarren faktorea da taldeek beren aurkako informazioei erantzun dietela: «Intoleranteak dira, gure aurka daude, difamazioak dira, Inkisizioa...». Informazio asko egon arren, ezkutatu egiten dute: «Ez zenuke hainbeste telebista ikusi behar; ez zaitez Interneten konektatu; psikologoek, psikiatrek, eta beste espezialistek, ezta ukitu ere».Zerk egiten du talde bat bereziki suntsitzaile? Denak dira berez suntsitzaileak, maila desberdinak dauden arren. Argi dago suntsitzaileagoa dela bere kideak taldekako suizidiora eramaten dituena ikastaroak ematen dituena baino. Haatik, ez dago araurik, ezin da aldez aurretik esan talde batek bere kide guztiak hilko dituenik. Suizidioak eta sektakideen taldeko hilketak dira hedabideetan gehien ateratzen direnak, baina horiek muturreko jarrerak dira. Norbanakoaren identitatea eta pertsonalitatea dira normalean suntsitzen direnak.Euskal Herrian daudenen artean, zeintzuk dira suntsitzaileenak? Agian Dianetika edo Zientologia. Talde gnostiko batzuk —batzuk ez dira manipulatiboak—, arriskutsuagoak dira besteak baino. Denbora gehiago daramatenez, antolatuagoak daude eta hortaz, eragin handiagoa izan dezakete.Jehovaren Lekukoekin zer gertatzen da? Ez al dute nolabaiteko onarpen soziala? Anoetako estadioan bataiatzen dituzte. Talde guztiek onarpen soziala bilatzen dute, beraiek sekta ez direla erakutsi nahi dute. Zenbat eta denbora gehiago daramatenean, jende batek esaten du: «Hainbeste denbora badaramate ez dira sektak; leku publikoetan azaltzen badira ez dira izango; ez da hainbesterako, jende ona dira, zure etxera doaz, atera deitzen dute...». Baina Jehovaren Lekukoek influentziarako manipulazio teknikak erabiltzen dituzte.      