Docutec Zergatik ez dabil? Info gomendioak Ordenadorea ez dabilenean egin daitezkeen frogak azaltzen ditu. Honela pausoz-pauso hainbat arazo konpontzen saia gaitezke. Gure ordenagailuaren sendagile eta erizain izan gaitezen egun batez Laurentzi Garmendia ¿ Donostia Izugarrizko abantaila pila ditu ordenagailu batek, eta horiei etekina ateratzea ez da beti lan erraza. Zoritxarrez, ordenagailua inolako arazorik gabe martxan izatea zaila izaten da kasu batzuetan, arrazoi batengatik edo besterengatik. Xagua dela, pantaila dela, modema dela... askok arazoaren jatorria zein den ere ez daki. Anima zaitez eta ahalegindu zuk zeuk konpontzen. Hasteko, arazoa zerk ematen duen identifikatu beharko da. Kasu batzuetan hori oso erraza da, baina beste askotan ez hainbeste; pantaila pizten ez bada, pantailarena berarena edo txartel grafikoarena izan daiteke, adibidez. Lehen pauso horretarako aukera batzuk emango ditugu. Hasteko, Windowsen sartzea posible bada, Mi PC ikonoan eskuin botoiarekin klik egin eta Propiedades aukeratuz gero, leiho bat azaltzen da, eta goiko atal batean Administrador de dispositivos izango da. Bertan klik egin eta gure ordenagailuan instalaturik dauden osagai guztiak agertuko zaizkigu. Horietako osagairen bat behar bezala instalaturik ez badago edo besteren batekin arazoak baldin baditu —oso posible da bi osagaiek ordenagailuaren baliabide berdinak erabili nahi izatea, eta horrek arazoa sortzen du askotan, ez baita posible— alboan harridura ikurra (kolore gorriz) edo galdera ikurra (kolore horiz) agertuko da. Beste modurik ere badago; pantailaren kasura itzuliz, ondo dabilen pantaila batekin proba eginez, berehala jakin dezakegu oker dagoena zer den. Noski, edonork ez ditu bi pantaila etxean, eta horretarako lagun batena erabili behar da. Konponbidea Askotan —gehienetan— informatikan konponketak oso errazak izaten dira; zaharra bota eta berria jarri. Zoritxarrez, horrela funtzionatzen dute elektronika duten traste guztiek, merkeagoa ateratzen baita elementu osoa aldatzea konpontzea baino. Izan ere, elektronikak ez du elementu mekanikorik, eta hortaz txip baten barruan zer dagoen ongi eta zer gaizki asmatzea ia ezinezkotzat jo daiteke. Hala ere, oraindik ez pentsa guztia galduta dagoenik. Arazoa zein den baldin badakigu, haren inguruan bueltaka ibil gaitezke, probak egiten. Galtzeko ez dugu askorik, eta irabazteko bai. Lehen aipatu kasuaren aurrean baldin bagaude —Windowsen ikur horiek azaltzen bazaizkigu, alegia—, ordenagailua ireki eta dituen txartel guztiak kenduko dizkiogu. Puntu honetan zuetariko askok hotzikarak izango dituzue! Normala da, baina norberaren ordenagailua irekitzeak, betiere kontuz egiten bada, ez du ezer txarrik, eta hobeto ezagutzeko aukera emango digu. Izan ere, nork ez du bere autoaren kapota altxa? Badaezpada ere, ordenagailua ireki eta saltsan aritzea zer den ezagutzen dutenei bakarrik gomendatuko diegu pausoekin jarraitzea. Hurrengo pausoa ISA eta PCI txartelak kentzea da, txartel grafikoa bera bakarrik utziz. Hau egin ondoren, ordenagailua piztu, eta guztia ongi doala ikusiko dugu. Hala ez balitz, arazoa txartel grafikoan eta oinarrizko plakan egongo da. Ondoren modema sartuko dugu, baldin badugu, noski. Haren atzetik soinu txartela, sare txartela eta abar joango dira. Orokorrean, lehenengo sartuko ditugunak ISA txartelak dira, hauek malgutasun gutxi eskaintzen baitute. Hauen atzetik joango lirateke PCI motakoak. Baina kontu izan txartel bakoitza sartu eta gero, ordenagailua piztu eta ongi ote doan ikusi beharko dugu eta. Batzuetan, horrela arazoa zein den ezagutzeaz gain, desagertu ere egiten da. Izan ere, Windows ez da dioten bezain plug and play, eta ez du berdin erreakzionatzen instalakuntza ordena jakin bati edo beste bati jarraituta. Besteetan, arazoa nondik datorren jakitea bakarrik lortuko dugu —ez baita gutxi!—, eta konponketa hobeto zehaztu diezaiokegu zerbitzu teknikoko lagunari. Lerrootan azaldu dugun prozesu horrek bere ordenagailua hobeto ezagutzeko balio izango dio askori, eta beste askori, berriz, beldurra galtzeko. Ordenagailu baten egitura, bestela badirudi ere, nahiko sinplea da, eta edonork uler dezake... nahi izanez gero.  