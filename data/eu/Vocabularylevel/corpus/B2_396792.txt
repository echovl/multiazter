Docutec Basurtoko Ospitaleko Koloproktologiako Unitatea Kolo erroak heste lodia esan nahi du, eta prokto erroak, berriz, uzkia. Koloproktologiako unitatean, beraz, heste lodi, ondeste eta uzkiko arazoak diagnostikatu eta tratatzen dituzte. Basurtuko Ospitaleko Koloproktologiako Unitatea duela zazpi urte sortu zen, patologiak unitateetan kontzentratzeak emaitzak hobetzen bide dituelako. Alberto Loizate heste lodiko eta ondesteko kirurgian aditua da eta bere eskutik ezagutu dugu unitatearen funtzionamendua. Unitatea zergatik sortu zen galdetuta, erantzun digu: "Duela urte batzuk arlo hau kirurgia orokorreko arloaren barruan zegoen eta koloproktologiari dagozkion gaitzak digestio-aparatuko espezialitatearen parte ziren. Espezialitate horren barruan, hestegorritik uzkira bitarteko patologia guztiak tratatzen ziren, baina patologia asko zeudela ikusita, ospitale handiek bereizketa egitea erabaki zuten. Izan ere, emaitzak hobetzeko patologiak unitateetan kontzentratzea ezinbestekoa zela ikusi zen. Ordura arte kirurgialari batek, adibidez, goizean bozio bat, eguerdian urdail bat eta arratsaldean uzki bat operatzen zituen. Aldiz, egunero patologia berdinak operatzen baditu, ebakuntzak azkarrago eta hobeto egiten ditu eta ezagutza-maila handiagoa lortzen du. Ondesteko minbiziaren kasuan, esate baterako, kirurgialariaren papera oso garrantzitsua da: gaixoaren pronostikoari dagokionez, aldagai garrantzitsua dela frogatuta dago zientifikoki". Argi dago gaixoentzat guztiz onuragarria izan dela unitatearen sorrera. Baina Alberto Loizatek dioskunez, unitatea martxan jartzeak ospitaleari berari ere eman dio bultzada: "Unitateen sorrerarekin etorkizunari heltzeko prest gaude. Interneti esker, gizarteak inoiz baino informazio gehiago du eta, etorkizunean, gaixoek emaitzarik onenak dituzten ospitaleetara jotzeko aukera izango dute. Beraz, emaitza onak behar ditugu jendea gugana etortzea nahi badugu". Isilpeko arazoa Koloproktologiako Unitatean bederatzi kirurgialarik egiten dute lan. Bertan tratatzen dituzten patologiak betidanik existitu dira. Diferentzia bakarra zera da: gaur egun lehen ezagutu ere egiten ez ziren arazo ugari identifika daitezkeela. Zer dela-eta? "Azken urteotan ikerketa ugari egin dira arlo honetan. Ondorioz, jakintza-maila asko handitu da eta lehen ezagutzen ez genituen arazoak identifika ditzakegu, inkontinentzia adibidez. Pixarekin gertatzen den bezala, eginkariekin ere gerta daiteke. Pixaren inkontinentzia onartuta dago gizartean eta ezagunagoa da. Eginkarien inkontinentzia, berriz, ez da kontu berria, baina orain arte isilpean gorde du jendeak. Badira bizitza osoan pairatu dutenak, baina lotsagatik ez diote medikuari esan. Koloproktologiako unitateei esker, horrelako arazoak agerian jarri dira eta, kasu batzuetan, posible da sendatzea". Eginkarien inkontinentzia emakume helduetan azaltzen da batik bat, pixarena bezalaxe. Zergatik? "Erditzen diren emakumeek pelbisean izugarrizko traumatismoa jasaten dute, eta adinarekin esfinterrak okerrera egiten du, batez ere erditze bat baino gehiago izan duten emakumeetan". Ez da, ordea, inkontinentzia unitatean lanik gehien ematen dien patologia: "Baliabide eta esfortzu gehien eskatzen dizkigun patologia minbizia da. Gizarte aurreratuetan, heste lodiko eta ondesteko minbizia izugarri areagotu dira. Hilkortasunaren aldetik, minbizirik larriena biriketakoa da eta bigarren larriena heste lodikoa. Beraz, oso ohikoa da eta heriotza-tasa handia du". Loizatek azaldu digunez, minbizia sendatzea posible da garaiz harrapatuz gero, baina batzuetan beranduegi egiten da diagnostikoa. Diagnostikoa garaiz egitea ez dago koloproktologiako unitateetako medikuen esku: "Lehen mailako arretako medikuen esku dago batik bat. Hori dela-eta, lehen mailako medikuekin elkarlanean ari gara, eta errektorragia kasuak antzematen dituztenean -hau da, eginkarietan odola ikusten dutenean-, odoluzkia dela pentsatu beharrean, minbizia izan litekeela pentsa dezatela esan ohi diegu". Bestalde, unitatearen baitan proktologiako espezialitatea dago, uzkiaren inguruko patologiak aztertzen dituena: hau da, odoluzkiak edo hemorroideak, fisurak (ipurdiko zauri txikiak, min ikaragarria ematen dutenak), fistulak, abzesuak edo zorne-zorroak. Teknika berritzaileak Kirurgiaren erronka nagusia, gaur egun, teknika miniinbasiboak erabiltzean datza. Horien bitartez, gaixoari ahalik eta eraso txikiena egiten zaio, errekuperazioa azkarragoa da eta infekzioak gutxitu egiten dira. Eta Basurtun, hain justu, teknika berritzaile horiek erabiltzearen alde egiten dute. Unitateko ebakuntzetan gehien erabiltzen duten teknika laparoskopia izenekoa da. Teknika hori miniinbasiboa da, hots, gaixoari zauri txikiagoa egiten zaio eta bere errekuperazioa azkarragoa da. "Zulo txikiak egin eta horietatik tresna berezi batzuk sartzen ditugu pazientearen barrunbeak aztertzeko, eta baita ebakuntza egiteko ere", argitu digu. URDAIL.- Estómago. Estomac Endoskopia ere ohiko teknika da. Teknika horren bidez ondestea eta heste lodia barrutik aztertzen dituzte; baina endoskopiak aplikazio terapeutikoa ere badu, polipoak ken baititzake. "Oso garrantzitsua da: polipoak garaiz kentzen badira, polipo horiek minbizi bilakatzea saihesten dugulako", gaineratu du Alberto Loizate medikuak. Uzkiko ekografia ere teknika berritzailea da. Horrekin uzkiko minbiziak edo arazoak (fistulak, inkontinentziak) aztertzen dituzte. Loizatek esan digunez, Basurtukoa Bizkaiko koloproktogiako ekografo bakarra da. Argi dago, beraz, Basurtuko Koloproktologiako Unitatea punta-puntakoa dugula.