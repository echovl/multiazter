Docutec Zapatagile zintzoak Mediterraneo aldeko zapatagileak kalera atera, eta txinatarren dendak eta biltegiak erre zituzten, pertsonak iraindu... Gauza da txinatarrek saltzen duten zapata merke eta txar bakoitzeko, bertako zapatagileek bat gutxiago saltzen dutela. ARANTXA URRETABIZKAIA/ Bere burua hiritzat duen jende multzo handia, Mediterraneoaren magalean. Bertako askok zapatak ditu bizibide, lantegietan, etxeetan, kaleetan. Zapatak eginez eta salduz bizi dira, edonoren iritzian zuzena den bidean abiatuz. Gainera, bailara haietan, bertakoen esanetan, gizarteak ez du biolentzia onartzen, irekiak omen dira, xamurrak, zaratazaleak, toleranteak. Iruditzen zaie biolentzia iparraldeko kontua dela, lainoak behar dituela bizi ahal izateko, argiaren beldur dela. Zintzoak dira zapatagileak eta zintzoki beldurtzen dira ikusiz beraiek egindakoa edonon sal dezaketen bezala, edonongoak duela berea hantxe bertan saltzeko eskubidea. Ez omen dira zapata hobeak, baina bai merkeagoak. Eta orain eta hemen ezin argi daitekeen indar itsu baten eraginez, zapata merkeak saltzen dituztenak ez dira bertakoak, ezta aldamenekoak ere. Txinarrak dira, hain urrutitik etorriak, Mediterraneoaren bazter horretan oinetako txar eta merkeak saltzera. Gauza da merkatuak ez duela denerako ematen eta txinarrek saltzen duten zapata merke eta txar bakoitzeko, bertako zapatagileek bat gutxiago saltzen dutela. Horregatik atera ziren kalera uda bukatu baino lehen, mundua txinar horiek antolatu izan balute bezala. Erre zituzten txinarren dendak, biltegiak, iraindu zituzten pertsonak, zauritu zituzten, egin zuten oihu, egin zuten barre, algaraka. Gero, etxera itzuli ziren eta agian lotara baino lehen zapatak egin zituzten, hori delako duten bizibide bakarra. Txinarrak baina hobeak baina era berean garestiagoak diren zapatak.