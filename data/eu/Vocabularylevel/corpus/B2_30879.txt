Docutec Guraso gazteak Ikasketak amaitu, lana aurkitu, gurasoenetik alde egin... Gazteon buruko minak. Horri umea gehituz gero, zer? Nagore Goikoetxea: "Oinatz nire bizitzako esperientzia politena da" Nagore unibertsitatean ikasten ari zela gelditu zen haurdun. Ezustekoa izan zen bere familia eta ingurukoentzat, baina, batez ere, berarentzat; izan ere, algortar honek denbora oso laburrean bere bizitzako aukerarik garrantzitsuena egin behar izan zuen: umea eduki edo ez. 22 urterekin hartu zuen bere semea besoetan lehenengo aldiz, oraindik konturatu barik zer-nolako erantzukizuna eskatzen duen ume bat izateak. Jadanik urte bi baino gehiago igaro dira Nagorek erabaki hura hartu zuenetik, eta pozik nabari zaio amatasunak eman dion esperientziarekin. Bere seme Oinatzek urte bi beteko ditu laster. Mutil alaia da, berbatia eta bizkorra, geldirik egotea ezinezkoa duen horietakoa. Alabaina, oso txikia da oraindik istorio honetako gakoa korapiloa eta protagonista nagusia bera dela konturatzeko; bere amaren eguneroko bizimodua egun batetik bestera hankaz gora jarri zuena, alegia. Nagorek onartu du orain arte igarotakoa ez dela erraza izan. Betidanik nahi izan zuen ama gaztea izan, baina ikasketak eta lana aurkitu ondoren. Ama gazte izatearena bete du; ez, ordea, unibertsitate ikasketak burutzearena. "Nik argi nuen ama gazterik izan nahi nuela, baina ez etorri zenean. Nik ikasketak amaitu nahi nituen, baina...". Zorionez, bai Nagoreren gurasoek eta bai bere bikotearenek oso ondo hartu zuten berria, eta guraso gazteei ez zaie falta aitita-amamen laguntzarik, hala behar dutenean. Alabaina, onartu du bizitza zeharo aldatu zaiola, lehen egiten zituen gauza asko ezin baititu orain egin. Halere, argi utzi du horrekin ez duela esan nahi bere bizitza orain okerragoa denik, eta harro esaten du Oinatz edukitzea bere bizitzako "esperientziarik ederrena" izan dela. Erditu ondoren, arazo ugari sortu zitzaizkion ama gazteari: lana aurkitzea, etxebizitza, ikasketekin jarraitzea eta ama izaten ikastea. Gauza horiei guztiei aldi berean irtenbidea bilatzea ez da lan samurra; beraz, Nagorek adorez ekin behar izan zion bere bizi berriari. "Bat-batean gauza asko pilatzen zaizkizu: lana, dirua, etxea... Umea aurrera ateratzeko, lana eta dirua behar dituzu; baita etxebizitza duina ere, haurra inguru egoki baten haz dadin; baina, zoritxarrez, egungo egoera ez da batere erraza", salatu du. Hala ere, oztopoz betetako bide horretan ez da bakarrik egon; izan ere, bikotekidea, familia eta lagunak prest izan ditu alboan, behar izan duenerako. Nagoreri amatasunak gauza asko kendu arren, "dena" eman dio aldi berean, eta ziur dago ama izateak zoriontsuago bihurtu duela. Bere burua adin bereko gazteen antzeko ikusten du. "Ezberdintasun bakarra da umea izateak gauza batzuetarako mugatu egiten zaituela", azpimarratu du Algortako neskak; eta arrazoirik ez zaio falta. Orain, Nagorek edozer gauza egin nahi duenean, umearengan pentsatu behar du beti, eta faltan ematen ditu lagunekin egiten zituen jaiak, bidaiak eta klase ondorengo atsedenaldiak. Hala eta guztiz ere, ez du sinesten ama izatearekin batera gaztetasuna galdu duenik. "Bizitzan aldaketa bat egitea da", azpimarratu du; "agian 30 urterekin ez zara egongo prest ume bat izateko, inoiz baino gazteago sentituko baitzara". Bere ustez, abantailak ditu ama gaztea izateak; izan ere, umea nagusitxoa denean berak oraindik gazte izaten jarraituko du, eta ez da hain "lotuta" egongo. Bitartean, Nagorek Oinatz zaintzen jarraituko du. Egia da ama izateak gauza asko kendu dizkiola; baina kendu dizkion gauza guztiak baino gauza handiagoa eman dio: amaren eta semearen arteko lotura berezia. Xabier eta Claudia:  "Ez dut uste damutuko garenik" Honako bi gazte hauek Xabier eta Claudia ditugu. Bata Errenteriakoa eta bestea Donostiako Altza auzokoa. Xabierrek 19 urte ditu, eta Claudiak 16. Haurdunaldiaren zazpigarren hilabetean daude, eta orain arte arazorik gabe doa aurrera. Elkarrizketa osoan beraien maitasuna argi azaldu dute, eta horrekin oso gustura daudela argi agertu. Haurdun geratu zireneko garaiak oroituz, nola gertatu zen eurentzat gorde dute, barre algaren artean. Claudia haurdun geratu zela jakin zutenean, ez zuten sorpresa handirik hartu, aurretik ere haurdun zegoela uste izan zutelako; baina aurrekoan ez bezala, oraingoan benetan zen. Claudiari begiratu besterik ez daukagu. Claudiaren ingurukoek, oro har, albistea pozik eta ongi hartu zuten. Gurasoek, familiak, eta lagunen artean ere bai. Hauen laguntza jasotzen ari dira. Xabierrek, aldiz, ezin digu gauza bera esan: "Amak abortatzera animatu gintuen, baina guk gurearekin jarraitu dugu". Lagunek albistearen berri izan zutenean ere gauza bera esan zioten, eta horien laguntza eta babesa faltan emana ditu. Hala ere, beraiek tinko azaldu dute umea izango dutela. Beren burua guraso ikusten dute. Arazo eta buruhauste asko ekarriko dizkiela badakite, baina, azaldu diguten bezala, munduko beste edozein bikotek bezain ongi egin dezaketela adierazi dute. "Haurra hain goiz edukitzeak gaztaroko zati bat kenduko digula uste dugu", baina, Xabierrek gaineratu duenez, "ez dugu uste ezer galduko dugunik. Beste etapa batean sartuko gara, eta orain hain guraso gazteak izanda galtzen dugun zatia gero berreskuratu ahal izango dugu. Haurra handitzen denean gu oraindik gazteak izango baikara". Claudiak, aldiz, hau esan digu: "Nahikoa bizi izan dudalakoan nago, eta haurra izateak merezi duela uste dut". Beldurrik ez dutela ere adierazi dute, erditzeko mementoaz aparte. Etorri beharrekoa etorriko dela diote, eta beldurrak adinarekin zerikusirik ez duela esan digute . Galdu eta irabazi dituzten gauzen artean, Claudiak ikasketak utzi behar izan ditu, 18 urte betetzen dituen arte. Orduan aterako du DBHko titulua. Xabierrek, aldiz, bi gauza irabazi ditu, Claudia eta laster etorriko dena. "Izena jada erabakia dut: Emma deituko da". Izenarekin ere istorio bitxia dute. Mutila izanez gero izena Claudiak jartzea pentsatu zuten, eta neska izanez gero Xabierrek. Xabik adierazi duenez , baina, "Claudiak bi izen eman zizkidan aukeratzeko: Audrey eta Emma. Nik Emma aukeratu nuen". Beraien artean liskarrik ez da egon, eta aurrerantzean horrela jarraitzea espero dute. Xabierren aldeko familiarekin arazo txiki batzuk izan dituzte, baina denborak dena konpontzen duela badakite. Beraien kezka nagusia bien arteko harremana zaintzea eta lana aurkitzea dira. Hala dio, behintzat, Claudiak: "Nire kezka nagusia Xabier beste batekin joango ote den da (kar-kar-kar)". Claudiak ikasketak utzi behar izan ditu, baina Xabierrek, goi mailako zikloa ikasteaz aparte, taberna batean lana egiten du ostegunetik igandera. Etorkizunari buruz Xabierrek ez du gauza handirik erabaki, ezta pentsatu ere. Baina, Claudiak esan digunez, bi urte barru ezkontzea gustatuko litzaioke. Asmo horri honako hau gaineratu dio Xabierrek: "Nik ere horretan pentsatu dut, baina oraindik ez dut oso argi. Dena den, ideia gustatzen zait". Hilabete biren buruan, Emma jaiotzean, Xabier Claudiaren gurasoen etxera joango da bizitzera, nahiz eta bere ama oso gustura ez egon ideiarekin. Xabierrek lanean jarraituko du tabernan. Dena erosita dute, eta, familien eta ingurukoen laguntzaz eta euren lan gogorraz arazo guztiak konponduko direlakoan, Emma etorri zain daude. Ez zaio asko falta. Iritsitakoan zer gertatuko den ez dago jakiterik, baina itxaropentsu daude eta horrek asko balio du.