Docutec Eguraldia RUFINO IRAOLA /Eguraldia beti izan da gai komodina, eta ez bakarrik baserritarren artean, baita gehixeago direla uste dutenen artean ere. Gainera, oso logikoa da baserritarrak eta itsasgizonak eguraldiaz mintzatzea, ardura handiko kontua baita bien ala bientzat. Aszentsorean norbaitekin topo egiten baduzu, konfiantza pixka bat hartzeko edo isiltasun antipatikoa hausteko, baliabide bikaina da honela ekitea: «Gaur eguraldi polita datorrela ematen du». Ziur egon ez duzula begirada txarrik jasoko, egon seguru erantzuna izango duzula, haria ez dela etengo. Berdin dio aurrean duzuna amona den, andre gaztea edo motosdun neskatoa izan. Dantzaleku eta diskoteketan ez dakit funtzionatzen duen. Gure garaian, egia esan, zeharo debekatuta zegoen eguraldiaz hitzik ateratzea, tontotzat edo 'kaxerotzat' hartzea nahi ez bazenuen. Orduan ez baitzen telebistarik, eta ez zegoen señorita dotorerik eguraldiaren berri emateko. Orain, berriz, gogo gehiago ematen du eguraldiaren mapari baino esatariaren gonari begiratzeko Izan ere, telebistak hamaika gauza ohikotu du. Batez ere, bi gauzek harritzen naute: ruralismoak hartu duen galgak eta animaliei ematen zaien protagonismoak. Gure gazte-denboran, ez zegoen horietaz mintzatu besterik! Aurtengo abuztuan, ordea, zeinek ez du izan eguraldia hizpide? Gai batzuk tabu bihurtzen dira, eta begi-bistan eduki arren ez-ikusia egiten diegu. Eguraldiari ez. Badirudi hitz eginez uxatu dugula abuztuko beroa. Eta xehetasun txikienak ere kontatu dizkiogu elkarri. Bizilagunak esan dit, adibidez, aurten eulirik ere ez zela ikusten egun bero horietan; bero handiegiak, dirudienez, jaio ahala kiskali egiten ditu.    