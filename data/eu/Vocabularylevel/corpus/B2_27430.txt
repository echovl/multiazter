Docutec Duela 202 urte, Lope Martintxo zezenketaria Zezenketaren jatorriaren inguruko artikulu laburra. XVIII. mendeko zezenketari euskaldun batzuen kasuak aipatu ondoren, zezenketaren jatorriari buruzko iritzia azaltzen du. JOXAN ELOSEGI/ 1800eko otsailaren 13an hil zen Deban, sukar gaizto batzuen ondorioz, Martin Barkaiztegi, Goya pintore espainiarrak Tauromaquia izeneko akuaforte sailean ospatu eta ospetsu bihurtu zuen Martintxo zezenketari aparta. Deus ez da garbi Barkaiztegi honen inguruan; zezen-kontuaz arduratu diren idazle eta historiagileek erreferentzia ilun gutxi batzuk baino ez dituzte adierazi eta, beraz, inork ezin izan ditu orain arte Martintxoren nortasunaren oinarrizko datuak zalantza izpirik gabe eskaini. Bertsio hedatuenaren arabera, oiartzuarra zen Martintxo eta luzaro egin zuen lan, jornalpeko, Anbrosio Mendialdua Tuterako abeltzain aberatsarentzat. Mendialduaren etxaldean ezagutuko zuen Jose Leguregi, El Pamplonés deitzen zuten zezenketari ezagun samarra, estoka bikain erabiltzen zuena, eta haren eskutik egingo zuen sarrera orduko plaza nagusietan. 1778-1785 bitartean bizi izan zituen urte hoberenak eta orduan ezagutuko zuen Goya pintorea, haren lagun mina bihurtuko zena. Alabaina, adituek beste Martintxo baten berri eman dute, esanaz gainera, bigarren hau dela, eta ez ustezko oiartzuarra, Goyak bere lanen bidez goratu zuena. Antonio Bassun zeritzan eta Zaragoza aldeko Ejean, Nafarroatik ez urrun, sortu zen 1708an. Haren aita, Martin Bassun, baxenafartarra zen, lanbidez zapataria, eta Ejeako Farasdues herrian egokitu zen XVII. mende bukaeran. El vizcaíno deitzen zioten, euskalduna zelako. Antonio Basun Martintxo omen handiko zezenketaria izan zen, oso trebea zaldi gaineko eta oinezko zezen-jokoetan. Zer dela-eta Martintxo? Ez dakigu, baina hau da askoren Goyaren akuaforteetako pertsonaia. Bi haien ondotik, beste Martintxo batzuk izan ziren zezenketari XIX. eta XX. mendeetan. Kontuak kontu, ez dakigu zehazki zergatik izan duen Martintxo izen euskaldunak horren erakargarri handia zezen-jokoen munduan. Bitxia da, hau guztia. Behialako garaietan, jentilei lurreko jakinduria ebatsi zien Martin Txiki argia gogora ekarri nahi izan balute bezala, Martintxo izenaren lotu zuten, aspaldi ez duela, zezenak kurritu eta jokatzerakoan jauzi eta kabriolen bitartez trebezia eta arriskuaren axola gabea erakutsi zituzten zezenketari ausartei. Horretan omen zetzan euskal zezenketariaren artearen funtsa. Gogoko ez izanagatik, ez naiz ni euskaldunen zezenzaletasuna zalantzan jartzen hasiko, begi-bistakoa baita hori gure artean. Ez da herriko jairik zezen-jokoa erabat baztertu duenik, eta askoren iritziz zezenekin ez bada ez dago egiazko jairik. Herriko festa guztietan aurkituko dugu zezenaldiren bat, eta zezenak ez badira, behiak, xexenak eta zezenkoak izango ditugu, eta plazako zezenketak ez badira, entzierroak, sokamuturrak, xexenaldiak, zezensuzkoak eta abar izango dira. Martintxo asko dabil, oraindik ere, gure artean. Kontua ez da zezen festaren jatorria Espainian edo Euskal Herrian den argitzea. Kontu hutsala litzateke hori. Berandu iritsi gara, ordea; espainiar jantzian heldu zaizkigu ezinbestean zezenketak, eta neke handia izango dugu, geure mugetatik kanpo batez ere, sanferminetako zezen kurritzeen euskal sena azaltzerakoan.  