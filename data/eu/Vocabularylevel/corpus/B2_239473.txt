Docutec Hiru egunetik behin langile bat hiltzea Hiru egunetik behin langile bat hiltzea gaitzetsi du LABek. Sindikatuak uste du arriskuak saihesteko legea hutsala dela, langileak «ordezkagarriak» direla enpresaburuentzat, eta «Administrazioak ere onargarri deritzola hil kopuruari». IBAN OCIO / Hiru egunetik behin langile bat hiltzen dela eta egunero 231 lan istripu gertatzen direla gaitzetsi du LABek: «Tresna ordezkagarri hutsa gara ugazaben begietara». Enpresaburuek ez daukate «odolustea eteteko borondaterik» eta «negozio bihurtu dute lan osasuna». Baina patronalaz gain, Administrazioak ere «onargarri» deritzo urteroko hildako kopuru «ikaragarriari». «Isilunerik ez dute egiten langile bat hiltzen denean», deitoratu zuen LABeko idazkari nagusiorde Ainhoa Etxaidek atzo, Lan Osasunaren Egunerako (apirilaren 28a) deitu dituzten mobilizazioen aurkezpenean. Prekarietatea «areagotu» guran dabil patronala: «Laneko hutsegiteak kolpe batez ezabatu nahi ditu SEAk, malgutasuna biziagotu nahi du Adegik, eta bidelagun dauzkate Cebek eta Confebask, zalantza barik». Etekinak pilatzeaz «besterik» ez dira arduratzen enpresaburuak, langileak «bizitza jokoan» jartzen ari diren bitartean. «Ekonomiak aurrera egiteko ez da beharrezkoa hainbeste pertsona hiltzea, ordea». Hego Euskal Herrian 111 langile hil eta 63.000 lan istripu gertatu ziren iaz, sindikatuko Enplegu Politiketarako arduradun Garbiñe Aranbururen arabera. «Hamar urte dira laneko arriskuak saihesteko legea indarrean sartu zela, eta agerian dago lege horren eraginkortasunik eza». Enpresaburuek «ez ikusiarena» egiten diote legeari eta Lan Ikuskaritzak ez dauka lan osasuna «lehentasun moduan». Prekarietatea, EBn halako bi Prekarietateak «gora» segitzen du, eta Europako Batasunean halako bi dira lan istripu kopurua eta behi-behinekotasun tasa hemen, LABek dioenez. «Aurten jada 36 langile hil dira. Egiturazko gaitza da eta lan arriskuak saihesteko eredua kolokan dago, ez baitie langileen eskubideei begiratzen, baizik eta irizpide ekonomikoei». Aranburuk gaitzetsi zuen enpresen interesen «konplize» dela Administrazioa, eta istripu hilgarriak «izozmendiaren tontorra» besterik ez direla. «Langileen %15ek jazarpen morala sufritzen dute, %28k estresa, %33k bizkarreko mina eta %65ek ez daukate beren osasunaren zaintza bermatua». Are gehiago, enpresen %59tan ez dago lan osasun batzorderik eta gaixotasun profesionalen zerrenda ia ez dute ukitu 1978tik, urtero galdutako lanordu gehienekin lotuta dagoen arren». LABek, beraz, hilaren 28ko mobilizazioak baliatuko ditu «errealitate hau irauli beharra» dagoela aldarrikatzeko. Egun horretan, elkarretaratzeak egingo ditu Iruñean (Gaztelu Plazan), Bilbon (Cebeken aurrean) eta Donostian (Pakea mutualitatearen parean), 11:30ean leku guztietan ere. Gasteizen, berriz, 27an bilduko da, Fremapen aurrean. Prekarietateak hil egiten duela salatuko dute sindikalistek, eta arratsaldean ere mobilizazioak egingo dituzte.  