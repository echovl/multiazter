Docutec Asfaltoan, sasoi onean Ariketa fisikoa sarri eta elikadura orekatua, osasun onaren lagun minak Eguraldi ederra iritsitakoan, hirietako kale eta parkeetan hiri-kirol izeneko horien jolastoki bihurtu dira. Txirrindulari, ibiltari, footingzale, roller eta skater ugari dabiltza asfaltoan gustura asko eguzkia hartu eta kaloriak erreaz.Bide batez, modu merke eta ekologikoan sasoi onean mantentzen dira. Txirrindularitza Onurak Txirrindularitza adin guztietan egiteko moduko ariketa da eta bihotzari behin ere ez dio aparteko ahaleginik eskatzen. Junturak, zango eta aldaketako giharrak eta ipurmasailak garatzen eta izter eta bernetan gantza galtzen laguntzen du. Biriken eta bihotzaren funtzionamendua ere hobe dezake, gaitz kardiobaskularrak nozitzeko arriskua arinduz. Txirringak, bestetik, kaloriak erretzen laguntzen du, gehiegizko pisuari dagozkion arazoak arinduz. Arriskuak Hainbat azterlanek frogatua duten legez, bizkarraldeko lotune eta muskuluetan gainkarga eta desorekak nozitzea eragin dezake txirrindularitzak. Beste aldetik, gogoan hartzekoak dira istripu eta erorikoak, automobilekin talka egitearen ondorioz, eskuarki. Oinarrizko ekipoa Paseoko, hiriko edo bietarako txirringa, arropa eroso eta iragazkorra, gomazko zoladun oinetakoak, eguzkitarako betaurrekoak eta kaskoa. Aholkuak Zaude beti erne trafikoari, ez urratu zirkulazio-arauak. Segi zirkulazio norabidea eta, ezker, eskuinaldera joateko edo gelditzeko bazara, adierazi maniobra eskuekin. Aurreratu behar dituzunean, jakinaraz iezaiezu oinezkoei eta bizikleta gainekoei. Hasi aurretik egin zango, ipurmasail, giltzurrun eta lepo aldeko giharren luzatze-ariketak. Saia zaitez esfortzua pixkanaka areagotzen. Aldatu maiz eskuen posizioa, erabili eskularru barrubigunak, heldu eskulekuari sendo baina indar gehiegi egiteke. Ez kargatu soinaren goialde osoa besoen gainera. Gogoan izan eguzkiak eta haizeak larruazala birrindu egin diezazuketela: erabili krema babeslea.   Patinajea Onurak Ikerlan zenbaitek frogatu dutenez, "lerroko" patinajea korrika ibili edo txirringan korritzea bezain mesedegarria da osasunarentzat. Eginiko probek erakutsi zutenez, hogeita hamar minutuan tamainako abiadura egonkorrean patinatzen ibiliz gero, gorputzak batez beste 285 kaloria erretzen ditu, bihotza 148 taupadako erritmoan dabilela. Patinajeak aldaka, izter eta bernetako muskuluak ez ezik, beso eta besaburuetakoak ere errazkiago garatzen ditu. Arriskuak Lerroko patinajea praktikatuz istripua nozitu duten ehun pertsonatik laurogei baino gehiago auto edo kamioiekin talka egitearren ondorio izan da. Oinarrizko ekipoa Patinak, kaskoa, ukalondokoak, eskuturrekoak eta belaunekoak. Kaskoa, baliagarria izango bada, buruari hertsiki egokitu behar zaio. Albo batera erortzean ukalondoak nozi dezakeen urratutik ukalondokoak babestuko du. Eskuturren babesgarriek plastiko sendozko pieza bat izan behar dute, atal hori haustura edo dislokaziotik babesteko. Belaunekoak, erortzean, zorua ukituko duten lehendabizikoak direnez, belaunari egokitu behar zaizkio, lurra ukitzean askatzeke. Aholkuak ibili beti automobil eta txirringetatik behar bezain urruti. Ahal den guztietan ibili lagunekin. Taldea askoz ere ikusgarriagoa gertatzen zaio gidariari. Patinatzailea zirkulazioan dabiltzan guztiek ikusi behar dute. Erabil itzazu patinetan eta ekipoko pieza guztietan eranskin islatzaileak. Mugitzeko zailtasunak dituzten pertsonak (zaharrak, makuludun ezinduak, gurpil-aulkian doazenak, etc.) agertzen direnean, hartu neurriak. Erne, bereziki, haurrekin: batzuetan patinatzaileari ikusmiraz gerturatzen zaizkio eta. Kontuz zakurrekin. Saihestu elementu edo azalera arriskutsuak: hondarra, harri txintxarra, makilak, hostoak, isuritako olioa, zoru bustia, etab. Footinga Onurak Arnasketa garatu eta ipurmasailak ez ezik, sabeleko eta zangoetako (izter eta bernetako) muskuluak suspertzen ditu. Odol zirkulazioa hobetzen laguntzen du. Ia-ia zeinahi adinetan praktikatzea komeni da, hori bai, korrikalariaren osasun egoera aintzat hartuta. Arriskuak Korrika egitea jauzika ibiltzearen parekoa denez, ornoen arteko diskoek karga eta deskarga erritmikoa nozitzen dute, bibrazio-gradua korrikalariak dauzkan oinetakoen eta lurzoruaren arabera aldatzen da. Oinarrizko ekipoa Korrika egiteko pieza behinenak oinetakoak dira: footing egiteko bereziak izan behar dute, arinak ¿zenbat eta karga pisu gutxiago, hainbat eta hobe¿, orpo sendo baina ez zurrunekoa eta ertz altu eta zurruna, urradurarik ez gertatzeko. Zoruak orpo aldean bi zentimetro lodi izango du eta atzetik aurrerantz behera eroriko da pixkanaka. Zolak kolpea moteltzeko ahalmen handia eduki behar du. Aholkuak Ez ahantzi luzatze-ariketak egitea, behe ataletakoak bereziki. Egin lasterketa arin eta laburrak hasieran, korri ezazu tokitik mugitu gabe, belaunak biziki altxatuz, etc. Lehen egunean ez hartu egur handirik. Pixkanaka joatea duzu oinarrizko arauetako bat: hasieran hobe izaten da tarteka oinez normal ibiltzea eta korrika egitea, sasoi onean aritzeko. Hasi aurretik ez jarri ibilbide zehatzik, ibili beharreko denbora baizik. Zoaz pixkanaka: hasi sekuentzia laburrak egiten, egunero bost minutu erantsiz. Ahal bada, egin korrika azalera samurretan (belarretan, lurrean). Junturak eta muskuluak oraino ohitu gabe daudela, lesiorik ez izateko modu egokiena da hori. Ez ibili zapatilei begira. Eramen besoak aurrera, ez alboetara, ukalondoak barrura dauzkazula. Oinez ibiltzea Onurak Zangoetako malgutasuna areagotzen, indarra eta nekearen aurreko erresistentzia handitzen eta odol zirkulazioa hobetzen du. Gainera, pertsona helduagan diabetesaren hasiera geroratzen du, artrosia nozitzen duten junturetako mina, muskuluetakoa eta bizkarraldekoa arintzen du. Hezurrak sendotzen ditu, osteoporosiari (hezurra harrotu eta ahultzea) saihets eginez. Tentsioa askatu eta estresa arintzeko ere komeni izaten da oinez ibiltzea; areago, hobeto lo egiteko eta idorreriari borroka egiteko ere eraginkorra da oinezko ariketa hau. Arriskuak Ez da arriskurik. Kontraindikaziorik izan liteke, pazienteak obesitate, bihotzeko gaitz edo asmarik nozitzen badu, baina aski izaten da ariketa norberaren ahalmen eta egoera fisikoari egokitzea. Oinarrizko ekipoa Arropa eroso eta arina eta zapatila egokiak, sendoak, erosoak, arinak eta iragazkorrak, ez estu ez zabalegiak eta, ahal dela, oinez ibiltzeko berariazkoak. Emakumeentzat, kirol-bularretakoa Aholkuak Adin ertaineko ibiltari osasuntsu baten ohiko erritmoa ia bost kilometro orduko da, hots, kilometroko hamabi bat minutu. Eman aurreneko bost minutuak berotze eta luzatze ariketak egiten. Ahal den neurrian, ibili ordekan, zelaian, erritmoari eutsi ahal izateko. Tartekatu zoru samur eta gogorrak. Hasi urrats labur eta azkarrak emanez. Ez behartu pausua, ez zurrundu izterretako muskuluak. Ipini orpoa lehenik, behatzak altu samar dauzkazula. Zapaltze-ordena zuzena hau da: orpoa, arkua, behatzak. Eduki bizkarrezurra tente, zut. Ez utzi ornoak kargatzen. Horretarako, ez ibili bularra aurrera aterata, ezta bizkarra makurtuta ere.  