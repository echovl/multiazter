Docutec Hemen da uda beroa Ondo modako dago oraintxe, izan ere, elastikoa galtzetaraino ezin luzatua, atzeko aldean kulero mutur koloretakoa erakutsiz; eta aurreko aldean, berriz, zilborra, piercing eta guzti maiz, ikusaraziz.  JESUS MARI MENDIZABAL/ Hemen da uda beroa. Badirudi, herriren bateko alkateren batek edo eskolaren bateko zuzendariren batek galarazi egin duela neskatila gazteak zilborra agerian dutelarik jende aurrean ibiltzea. Gizonezkoen begiak erotzen eta gogoak berotzen omen dituztelako. Ondo modako dago oraintxe, izan ere, elastikoa galtzetaraino ezin luzatua, atzeko aldean kulero mutur koloretakoa erakutsiz; eta aurreko aldean, berriz, zilborra, piercing eta guzti maiz, ikusaraziz. Bakoitza bere txoroak darabil. Eta egia da munduari begiak ateratzen dizkiotela. Egia da zuri ere, mutil-gizon-aitona, begiak sarri argitu zaizkizula. Ezetz? Bueno... Baina hortik eta ondoriotzat ateratzea neskatila halakoak matraka oilo-epelak direla eta pika bezain ergel dabiltzala... Tira, tira! Gaur goizeko kontu berria balitz bezala. Beti izan da phaino edo erakutsi nahia. Baita ikusi nahia ere. Biak batera, gainera. Duela bi mila eta bost ehun urte Greziako Espartan khiton izeneko soineko luzea, lepotik orkatilarainokoa, janzten omen zuten bertako damek. Orduan ere bakoitza bere txoroak erabiltzen, nonbait, eta horra: modako jarri omen zen soinekoari alboan goitik behera ebakia egitea, zirriztua; eta hala, pausoan pausoan, munduari izter gordinak erakustea. Phainomerides esaten omen zieten, izter erakusleak. Hori, edozein moduz ere, hasiera izan zen. Gerora Doriako emakumeak, Peloponeson, erdi biluzik agertzen hasi omen ziren plazan, jendaurrean; baita larrugorritan ere inoizka. Doriarrarena egitea esaten omen zitzaion horri.  Bistan da, beraz, zaila dagoela ezer berririk asmatzen. Izen berria asmatu dut nik, behintzat: phainozilborrides edo zilbor erakusleak. Erne begiak.