Docutec Feran Treviño (Konsul): "Reggaeak behin harrapatzen bazaitu, betiko izango duzu barruan" 12 tribu reggae-taldeak 10 urte ditu eta Fernando Treviñok kantariak, berriz, hiru daramatza bertan kide gisa. Atera berri duten diskoa, taldearen hirugarrena da, rebel inna nazarin street izenekoa. Hauxe izan da lehenengo aukera Feranen ahotsa grabatua entzuteko. HABE.- 12 tribu taldeko aurreko kantaria, Mark, australiarra zen. Nondarra zaitugu zu? FERAN TREVIÑO: Izatez, eibartarra naiz, Zarautzen bizi naiz eta Urrestillan entseatzen dut taldearekin. Taldekide gehienak azpeitiarrak dira, urrestillarren bat eta azkoitiarren bat ere badago. Hamaika musikari eta tekniko bat gara, guztira, hamabi lagun.   H.- Nolako aldaketa izan da taldearentzat kantari berria izatea? F.T.- Nire kantatzeko modua oso desberdina da, aurrekoarekin konparatuz gero. Berak (Mark australiarrak) kutsu "zuriagoa" zuen, poperoagoa. Ni, ordea, saiatzen naiz "beltzago", melodikoago izaten, oso ezberdina.   H.- Jende askok osatzen du taldea. Zergatik hainbeste jende? F.T.- Nik gehiago izatea nahiko nuke, koruak gehituko nituzke, baita perkusionista bat ere. Betiko reggae-taldeak, nahiz eta orain gauzak teknikari esker aldatu egin diren (haizeak sintetizadoreekin egiten dira, esaterako) beti izan dira oso jendetsuak, soinu-aldetik haizeak behar direlako, perkusioa behar delako, koruak behar direlako, bai teklatua, bai gitarra... Benetako reggae sendoa izateko beharrezkoa da jende asko izatea. Horren eraginez, kontratazioaren aldetik garestiago izatea eragiten du, noski. Horregatik, Jamaikan sortu ziren Sound System-ak, taldea kontratatzea oso garestia baitzen. Sound System-ak alternatibatzat hartu ziren, diskoteka mugikorren gisara, gizon batek pintxatzen zuen eta gero, gainetik abeslaria agertzen zen. Formula honek eragin handia izan zuen gerora hip-hopean eta gaur egungo musika modernoetan.   H.- Zuentzat ere eragozpena al da hainbesteko taldea izatea? F.T.- Gu ez gara talde garestia, beste taldeek kobratzen dutena eskatzen dugu guk ere. Areto txikietan edo gaztetxeetan sarreraren araberakoa izaten da ordainsaria. Arazo bakarra afaria emateko garaian sortzen da, gehiago baikara. Jaietan edo honelako kontzertu handietan kopuru bat daukagu aurreikusita.   H.- Sound System formularen premiarik ez duzue, beraz? F.T.- Beno, halakorik ere egiten dugu, Makala musikariarekin, adibidez, berak baseak jarri eta nik gainetik abesten dut. Ladis, gure baxu-jolea, aritzen da efektuak ematen, samplerrekin eta.   H.- Nolakoak dira zuen zuzeneko emanaldiak? F.T.- Nik lehen, duela 10 urte, beste talde batean abesten nuen, baina beste era bateko musika zen, hardcore-musika, eta nire ilusiorik handiena reggae-talde batean abestea zen. Beti saiatzen naiz jendea animatzen, dantzan jartzen. Hamaika edo hamabi lagun eszenategian ikustea benetan ikusgarria da.   H.- Emanaldietan Etiopiako bandera jartzen omen duzue. F.T.- Lekua dagoenean, bai. Rastafarien bandera da: gorria, horia eta berdea. Raggae taldeen sinbolo bat da. Nik neuk ere beti daramat zerbait kolore horiek dituena. Nire bizitzaren koloreak dira. Gu ez gara rastafariak erlijioaren aldetik, baina barruan daramagu bere mezua. Militanteak gara. Reggae-munduan asko ematen da erromantizismoa.   H.- Zein reggae-musikari buruzko topiko puskatu nahiko zenuke? F.T.- Reggaea udako musika dela, besteak beste. XX. mendean eraginik handiena izan duen musika-mota da, bai rock-and-rollean, bai rap-musikan, hip-hopean, oraingo jungle-musikan, dub-musikan... etab. Nire errebindikazioa da reggaea urte osoko musika dela. Behin harrapatzen bazaitu, betiko izango duzu barruan.   H.- Nola ezkontzen dira euskara eta reggaea? Zuen kanta gehienak ingelesez daude eta pare bat bakarrik euskaraz. F.T.- Bai, tradizioa dago gure taldean ingelesez kantatzeko, batez ere aurreko kantaria australiarra zelako. Niri ere hobeto ateratzen zait reggaea ingelesez konposatzea euskaraz baino. Baina, hurrengo diskoari begira, kanta erdiak euskaraz eta beste erdiak ingelesez izatea nahi dugu.   H.- Ondo menperatzen al duzu ingelesa? F.T.- Asko gustatzen zait. 19 urte nituela lortu nuen titulua eta orain arte nekien guztia reggaeari esker mantendu dut: hitzak ikasten, jamaikarrek dituzten moldeak, bukaerak...   H.- Zergatik erosi behar dugu zuen diskoa? F.K.- Diskoan lan ikaragarria egin dugulako, batez ere. Bi urtetako lana izan da, oso landuta daude haizeak eta koruak. Nik uste dut taldearen diskorik landuena dela eta Euskal Herrian azken urteotan egin den onenetarikoa edo gomendagarrienetakoa. Izan ere, reggae-munduan ez da lan serio askorik egin orain arte, beti lotu baita udarekin eta jaiekin. Reggaea beste gauza bat da, niretzat, barruko kontu bat da. Gustatzen bazaizu ulertuko duzu, bestela... ez dago ulertzerik. Bob Marley handiak esan zuen bezala: "Who fells it knows it" (sentitzen duenak badaki).   REGGAE-MUSIKAREN OINARRIZKO HIZTEGIA Babilonia: Biblian, Jaungoikoaren herriaren zapaltzailea, Israel herria zapaldu zuena. Rastafariek erabili zuten izen hori mendebaldeko sistema, urbanismoa, hirugarren munduko jendea zapaltzen duen sistema adierazteko: gauza txarrak, kontu txarrak adierazteko, hain zuzen ere, kaltegarria den edozer. Roots: Sustraiak. Roots reggaea. Orain reggae-munduan sortzen ari den new roots, 70eko hamarkadakoa sustraidun musika izendatzeko erabiltzen dugu. Bai hitzen aldetik bai soinuen aldetik bai hitzen konpromisoaren aldetik. Hauxe da gure estiloa. Rastafari: Haile Selassie-k bere buruari jarri zion noblezia-titulua da: etiopiar hizkeran: Ras Ta Far I (lehena). Riddim: Abesti famatu baten oinarrizko erritmoa da, ahotsa kenduta. Gero erabiltzen da beste zenbait abeslarirekin kanta ezberdinak abesteko, erritmo berbera erabilita beti. Dub: Reggae-abesti bat hartu eta abestu gabe, erritmoa edo riddima hartu eta efektuak erantsiz lortzen da: oihartzunak... etab. Abesti berberarekin beste bat lortzen da, baina instrumentala da eta efektu asko dituena. 70eko hamarkadan asko landu zen, King Tubby maisuak sortu zuen eta eragin handia izan du beste hainbat musika-motatan. Dreadlocks: Rastak deitutakoak.Beldurra ematen duten tximak daramatzan pertsonaizendatzeko erabiltzen da. Musika-mota honi buruz gehiago jakin nahi duenarentzat, hona hemen zenbait euskal reggae-talderen izenak: Basque Dub Fundation Akatz Makala Arawak Dingwash  