Docutec Kaloriak zenbatzen erraz ikasteko Elikagaiek zenbat kaloria dituzte? Hara jende askoren obsesio bihurtu den galdera! Obsesio edo, behintzat, erantzun beharreko galderarik garrantzizkoena, lirain egon nahi dugulako, edo osasuntsu, batez ere garai honetan, Gabonen ondoren. Kaloriak zenbatzeko orduan kontuan hartu behar da jandako kopuruan zenbat dagoen karbono-hidratotik, zenbat proteinatik eta zenbat koipetik. Horrek bakarrik ez, jakia atontzeko moduak ere kalorietan eragina du, eta jaki horrek zein beste dituen ondoan. Adibidez, babarrunek sakramentuak dituzten ala ez. Zer esanik ez, janaldiko ahoan sartzen den kopuruak ere eragin egiten diola kaloria-zenbaketari. Adibideak Hurrengo taulan hainbat jaki jarri ditugu. Eta galdera hauek ondoan: zenbat ur duten, zenbat koipe eta zenbat kaloria. Eta zenbat kilokaloria 100 gramoko. Beraz, esan bezala, errezeta baten balio energetikoa jakiteko aintzat hartu behar da ze kopuru jaten den, nola prestatzen den eta zerekin laguntzen zaion jaki horri. Amaia Diaz De Monasterioguren, dietista: "Aste-barruan zorrotzak izan gaitezen jateko garaian, asteburuetan sariak jaso ahal izateko" Testua: Iker Barandiaran Zubiate (Arteman Komunikazioa) Argazkiak: Josetxo Arantzabal Txarrak al dira kaloriak? Arriskutsuenak eta gazteen artean oso modan daudenak kaloria azkarrak dira, azukre azkarrak, edari freskagarriak eta opildegi industrialekoak. Halakoak jateak ez du zentzu handirik, lana eserita egiten bada. Ezta bolumen txikian kaloria asko dituztenak ere: pizzak, hanburgesak... Zerbait erosteko garaian, ase bagaude, gure buruak nahiko azukre badauka, ondo aukeratuko dugu; ez diogu hainbeste kasurik egingo urdaiari. Baina nekatuta bagaude, ordu asko jan gabe, antsietateak edo estresak jota, gozoki-denda batera sartu eta fruitu lehorrak aukeratu beharrean, opildegi industrialeko zerbait hartuko dugu Zein da kaloriak erretzeko modurik onena? Ez da bakarrik hartzen duguna, erretzen duguna baizik. Animatzen dut jendea autoa lantoki ondoan utzi beharrean, metro batzuk urrunago uztera edo bulegoko bati mezu elektroniko bat bidali beharrean, berarengana joatera. Zer produktuk daukate kaloria asko eta ez gara horretaz beti jabetzen? Ohiko adibide bat moldeko ogia da. Osagaietan koipea izaten du eta, gainera, bigunegia da. Moldeko ogia beharrean, hidrato moduan benetako ogia jan behar da, bestela pasta, patata... baina ahal bada, ogi ahalik eta naturalena. Eta ogirik ez badago, moldeko ogia oso aukera puntuala izan dadila. Horrez gain, ohikoa da meriendarako txorizoa, chopped eta halakoak erostea. Horiek koipe gordin asko dute, kolesterola. Aukera gehiago daude: atuna, sardinak, txokolatea... Eta aurretik, frutaren bat sartu. Erraza al da produktuen etiketak ondo irakurtzen ikastea? Produktuen osagaiak ondo begiratu behar ditugu. Adibidez, txokolatea erosi behar badugu, ahalik eta kakao gehien izan dezala. Baina osagai desberdin asko baditu, ez da aproposa. Begiratu antzeko produktuen etiketei eta konparatu. Kontserben kasuan har ditzagun, adibidez, barazkiak. Aproposenak barazkia, ura eta gatza dutenak dira. Beste zerbait badute, urdaiazpikoa, adibidez, ez dira egokiak. Komeni da astea eta asteburua bereiztea, ezta? Astelehenetik ostiralera zorrotzak izan gaitezen janariarekin: egoki jan dezagun, lau otordu egunean. Astelehenetik ostiralera arte formal jan eta larunbat-igandetan libreago. Eguneko bi barazki plater, lekaleak bigarren plater bezala astelehenetik ostiralera bi egunetan, haragi gutxi, arraina edo arrautzak afaldu barazki-zoparekin, meriendarako frutak... Eta asteburuetan, sariak: pastela, baba-jana, txikiteoa...