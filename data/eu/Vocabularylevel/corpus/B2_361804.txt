Docutec Elikagaiekiko gorrotoa heredatu egin daiteke Gorroto dut tomatea. Sekula probatu al duzu?. Ez, baina gorroto dut. Ohikoa da halakoak entzutea. Ikerketa baten arabera, elikagai berriak probatzeko beldurra herentziazkoa da %78an Umetan jatun txarrak izandakoek, guraso izaterakoan beren seme-alabekin jatorduetan buruhauste asko izateko arrisku handiagoa dute. Ez da justizia poetikoa, Britainia Handiko ikerketa baten ondorioa baizik. Elikagai berriak probatzeko beldurrari elikaduraren neofobia deitzen zaio eta aipatu ikerketa horren arabera, kasu askotan heredatu egiten da tasun hori. Londresko Eskola Unibertsitarioan psikologoa den Lucy Cooke eta bere taldea elikaduraren neofobia aztertzen aritu dira. Horretarako, 8 eta 11 urte bitarteko 5.390 biki parek duten jokaera ikertu dute. Horietatik erdia biki monozigotikoak dira; hau da, genetikoki berdin-berdinak dira. Eta, beste erdia, biki dizigotikoak; ez dira genetikoki berdin-berdinak. Emaitza garbia izan da: kasuen % 78an, elikaduraren neofobia herentziazkoa da. Gainontzeko kasuetan, zehaztu gabeko inguruko faktoreetan dago gakoa. Izan ere, genetikoki berdin-berdinak diren bikiek elikagai berriak probatzeko kontrakotasun handiagoa eta berdinagoa daukatela erakutsi dute datuek. Hartara, faktore genetikoak daukan garrantzia bistaratu du ikerketak. Cookek zuzendutako ikerketak ez ditu aztertu neofobia sortu dezaketen bestelako inguruko faktoreak. Hala ere, psikologoak garbi dauka gurasoen jarrera funtsezkoa dela neofobia kasu ugaritan. Gurasoek seme-alabekin jatorduetan hartzen duten jarrerak garrantzia handia dauka. Elikagai berriak probatzeko eskatzen dietenean, garrantzitsua da tinko mantentzea, zigortzera iritsi gabe, baina tinko eta serio, esan du psikologoak. Dudarik gabe, gurasoek ematen duten ereduak ere sekulako garrantzia dauka. Haurrek gurasoak imitatzeko joera daukate eta, noski, gurasoek elikagai berriak probatzen ez dituztela ikusten badute, bada, eurek berdina egingo dute. Elikaduraren neofobia oso kontuan hartu beharrekoa izaten da. Izan ere, normalean elikagai sanoenak dira haurren etsaitasuna lortzen dutenak, barazkiak eta fruta esaterako. Aldiz, haurrek maitasun berezia izaten diete txokolatez egindako jakiei, pastari eta litxarkeriei. Hartara, neofobiak asko kaltetu dezake txikienen dieta. Elikaduraren neofobia haurrak bi urte bete eta gero agertu ohi da eta, kasu okerrenetan, helduarora iristean ere jarraitu egiten dute elikagai jakin batzuk probatu ezinda. Hala ere, gizaki guztiek, neofobiko izan edo ez, elikagai ezezagunekiko kontrakotasuna agertzen dute hasieran, batzuk maila txikiagoan eta nabarmenago besteek. Beste hainbat animalia orojalek ere badute tasun hori, arratoiek eta tximinoek esaterako. Cooke psikologoaren ustez, garai batean elikaduraren neofobia babes neurri bat zen. Gizakia leizeetan bizi zen garaian, haurrek titia hartzen zuten bi urte izan arte eta bi urtetik aurrera hasten ziren bestelako dietarekin. Egoera horretan, kontu handiz aukeratu behar zuten haurrek jatekoa, ezagutzen ez zituzten elikagaiak janez gero, pozoitzeko arrisku handia baitzeukaten», agertu du adituak. Baina, egunotan, neofobiak bere hasierako funtzio hura erabat galdu du eta haurrentzako oso kaltegarria bihurtu da, beren dieta pobretzeko baino ez baitu balio. Haurretan gizentasuna epidemia bihurtu da eta horren arrazoi nagusia daukaten dieta pobrea da. Neofobiak are gehiago pobretzen du dieta, asko zailtzen baitu elikagai berriak sartzea egunerokoan, bukatu du Cookek.