Docutec Urtemuga Gaur (herenegun zuretzat, irakurle) nire urtemuga da. Muga, bai horixe, gauza askorena. Muga-mugakoa. Eta ez da niretzat egun goxoa izaten. KARLOS LINAZASORO/ Gaur (herenegun zuretzat, irakurle) nire urtemuga da. Muga, bai horixe, gauza askorena. Muga-mugakoa. Eta ez da niretzat egun goxoa izaten. Eta alderantziz behar luke izan akaso, zorionekoa; azken batean, urtemugek osatzen baitute bizitza. Urteak bete eta bizi, urteak biziz. Ez da hain zaila, eta ederra ere izan liteke lanbidea. Bizi-lanbidea. Mugako egunok, ordea, aldapatsuak egiten zaizkit beti, horrenbeste zorion eta hitz egin beharraz. Eta ez da esker txarra edo beste zer okerragorik, zinez diot; izan ere, bihotzez baitut eskertzen nirekin gogoratu izana, barren-barrendik. Eta kanpotik? Bada, kanpotik ezetz dirudit, ez dudala asmatzen behar dudana esaten edo adierazten, askotxotan gertatzen zaidan legez. Hau da, bihotzez eskertzen ditudan hitzak edo deiak, ere berean deseroso sentiarazten nautela, gain egiten didatela, kostatu egiten zaidalako behar bezala erantzuten, hau da, berrogeita bat urteko gizon batek bezala. Eta kontu aldrebes hau guztiau zertarako, adiskide? Bada, berrogeita bat urte bete ditudala esateko, eta lehengo lepotik burua dudala aitortzeko. Eta, behin aitorpenetan askaturik, adierazteko, zure belarri-ertz elurtura, atsegin handiz aldatuko nukeela lepoz edo buruz, edo biez, ez dakit-eta zein ote den aldagarri, burua edo lepoa. Baina nire gaitzarentzat ez bide da sendabiderik, eta honezkero horrelaxe beharko dut jarraitu, nire ezintasun gogaikarriekin. Dagoeneantxe geldituko balitz, konforme nengoke. Baina gainbehera eder honetan, susmoa dut hitz eta keinu eta jarrera zuzenak aukeratzen geroz eta lan handiagoak izango ditudala, gauzak ez baditut errotik aldatzen.