Docutec DBHko irakasleen %20 erreta dago Ikerketaren ondorio nagusietakoa zera da: beren balio profesionalez, ikasleekiko harremanez eta hezkuntza-prozesuaz ideia eta jarrera positiboak dituzten irakasleak pozikago daudela beren lanarekin eta ez dutela burn-outik izaten. JABIER AGIRRE / Euskal Herriko ikastetxeetan Derrigorrezko Bigarren Hezkuntzan (DBHn) aritzen diren irakasleen %20-25ek "burn-out" edo erretzearen sindromea bezala ezagutzen dena jasaten du. Estresa denboran zehar luzatzearen ondorioz agertzen da, egoera hori konpontzeko biderik apenas ikusten denean. Eta ikerketa medikoek diotenez sindrome hori gaixotasun kardiobaskularrak, migraina edo buruko minak, edo gaixotasun mentalak izateko arrisku-faktorea izan daiteke. Burn-out sindromea laguntzako lanbideetan agertzen da gehienbat —irakasle, hezitzaile sozial, profesional sanitario eta antzekoetan—, lana beste pertsona batzuekiko elkarrekintza-giroan egiten baita, eta besteekiko tratu horren eraginez tentsio emozionala pilatu eta esfortzua gehiegizkoa gertatzen denean. Aurreneko sintomak neke emozionala, despertsonalizazioa —eta honek ikasle edo pazienteekiko jarrera hotza eta inpertsonala dakar— eta norberaren errealizazio-falta izaten dira, arrakasta-sentimendurik ez delako izaten, eta profesionalak motibazioa galtzen duelako bere lanean. Irakasleen mundura etorriz, Deustuko Unibertsitatean irakasle diren Esther Calvete eta Aurelio Villak ikerketa bat egin dute Euskal Herrian DBHko irakasleen erretze-sindromeari buruz. Eta ikerketa horrek emandako datuei begira esan daiteke irakasleen %20-25 inguruk burn-out sindromea duela. Eta, bestetik, irakasleen baja-portzentaje handiaren azpian —baja horien batez bestekoa 48 egunekoa da— erretze-sindromea legoke ikertzaileen ustez. Horrexegatik, Calvete eta Villa irakasleek estresari aurrea hartzeko programa bat landu dute DBHko irakasleentzat. Programa horren helburua burn-out sindromearen garapenari bidea mozteko erresistentziak eta trebetasunak sortzea da. Bertan hainbat modulu sartzen dira: erlaxazioko entrenamendua, estres-inokulazioa deitua, autokontzeptuaren hobekuntza, eta komunikazioko eta gatazkak konpontzeko trebetasunetan entrenamendua. Lehendabiziko taldeekin izandako esperientziek arrakasta izan dute. Ikerketaren ondorio nagusietakoa zera da: beren balio profesionalez, ikasleekiko harremanez eta hezkuntza-prozesuaz ideia eta jarrera positiboak dituzten irakasleak pozikago daudela beren lanarekin eta ez dutela burn-outik izaten.