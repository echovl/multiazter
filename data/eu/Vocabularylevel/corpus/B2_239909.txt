Docutec J. Oiarzabal eta J. Bereziartu: "Gailurrean ere badira gorabeherak" Mendiaren mende bizi dira biak. Eskaladan, munduan den gailurrik gorenean dago uneotan Josune Bereziartu. Juanito Oiarzabal, Himalaiako gailur garaienetan ibili da azkeneko 20 urteotan. Gailurrean, ordea, badira gorabeherak. Ramon Olasagasti/ Juanito Oiarzabal 1956ko martxoaren 30ean jaio zen Gasteizen. Bere belaunaldiko arabar gehienak bezala Eginon hasi zen eskalatzen. Pirinioak, Alpeak, Andeak... mendi gero eta garaiagoak etorri ziren gero, 1982an Himalaiara lehen espedizioa egin zuen arte, Kangchuntse zazpi milakora hain zuzen. 1985ean, Cho Oyu igo zuen, bere lehen zortzi milakoa. Geroztik, 30etik gora espedizio egin ditu Himalaiara. 1994an K-2 igo zuen Iñurrategi anaiekin, Kike de Pablo eta Juan Tomasekin, artean bukatu gabeko Cesen bidetik. 1999an, Annapurna igo eta hamalau zortzi milakoen zerrenda osatu zuen. Seigarrena izan zen hori lortzen. Horren ondotik, Everest igo du ipar aurpegitik eta oxigeno gabe. Zortzi mila metroko 20 tontor igo ditu. Josune Bereziartu lazkaotarra. Txikitan futbolean jokatu bazuen ere, eskalada probatu zuen egun berean antzeman zion huraxe zela bere kirola. Tomas Apaolaza koinatuari, Jesus Leundari eta Rikar Otegi egun bere senarrari zor die kirol hau barru-barruraino sartu izana. Pausoz pauso beti gorantz, aurki beteko dira 10 urte zortzigarren graduko lehen bidea (Hiena) eskalatu zuenetik. Txapelketa ugari ditu irabaziak, tartean Munduko Kopako proba bat. Josune izan zen munduan lehena 8c gradua gainditzen, munduan lehena eta bakarra 8c+ eskalatzen eta, nola ez, bakarra 9a gradua gainditzen. Iaz izan zen, Suitzan. Bidea: Bain de sang.   — Mendia, oro har, zer da zuentzat? Oiarzabal: Topikoa da, baina egia: mendia dena da niretzat, dena eman didalako. Mendian gozatzen dut, nire pasioa da eta, egia osoa esateko, egiten dakidan bakarra. Bereziartu: Juanitok esandakoa berresten dut. Bizimodu bat da. Txikitatik hasten zarenean, mendiak berak zure balioen eskala baldintzatzen du, pertsona moduan hazten zoazen heinean, eta, ondorioz, bizitza estilo bat dela esaten dugunean, topikoa irudi lezake, baina egia da. Nik ere den-dena zor diot mendiari: nire lagun guztiak mendi ingurukoak dira, lehen nituen baino lagun gehiago ditut mendiari esker, eta Rikar (Otegi, senarra) ezagutzeko aukera ere izan dut. Beraz... Eta aparte laga ditut menditik lortu ahal izan ditudan arrakasta guztiak.  — Zer da mendizaletasuna Euskal Herrian? argi baitago kirol hutsa baino gehiago dela. Bereziartu: Tradizio bat da. Oiarzabal: Euskal Herrian mendiaren inguruan dagoen kultura ez dago beste inon, gertu behintzat ez. Oinarri horrek ahalbidetu du gauden mailan egotea. Mendiaren alor guztietan gaude oso goran: Himalaian, kirol eskaladan, horma handietan... Bereziartu: Euskaldunok ia modu naturalean joaten gara mendira. Izaerak ere izan dezake zerikusirik. Oiarzabal: Beharbada bai. Pirinioetara joan eta aterpeak betetzen ditugunak euskaldunak gara.   — Mendiak baditu bere arriskuak objektiboak. Himalaian batez ere. Oso jakina izan arren, behar beste neurri hartzen dira? Oiarzabal: Himalaian bai, badakizu arrisku batzuk badaudela, onartu beharrekoak, eta urtetik urtera konturatzen naiz bizitzan zorte handia izan dudala. Eskapada latzak egin ditudala, baina zorionez hemen nago. Oiarzabal: Himalaian bai, badakizu arrisku batzuk badaudela, onartu beharrekoak, eta urtetik urtera konturatzen naiz bizitzan zorte handia izan dudala. Eskapada latzak egin ditudala, baina zorionez hemen nago. Bereziartu: Kirol eskalada, definizioz, kirol segurua da. Besterik da kirol eskalada horma handietara eramatea edo zuk aldrebeskeriaren edo akatsen bat egitea. Burura datozkit adibide pare bat, ez kontatzeko hobeak. Gauean bide batean zintzilik geratu ginenekoa eta abar.   — Zenbait himalayistak, Erhard Loretanek adibidez, esan izan dute han goian errazago onartzen dela heriotza. Oiarzabal: Nik beti esaten dut askoz min gehiago sentitzen dudala gertuko norbait etxe inguruan hiltzen denean, Himalaian hiltzen denean baino. Hain naturala ikusten dut... Baina ez nago erabat ados Loretanekin. Inoiz ez dut han gera naitekeenik pentsatzen; nire ardura hartzen dut, badakit istripu bat gerta daitekeela, baina altueran noanean ez noa horretan pentsatzen. Badira salbuespenak. Felix, Alberto eta hirurok Kangchenjungako gailurretik behera gentozela, dena bukatzen zela banekien, hiltzen ari nintzela. Azkenean salbatu egin ninduten, baina nik ere nonbaitetik atera nuen indarra, banekielako bestela han bukatzen zela dena. Bereziartu: Gure biziraupen senak harritu egingo gintuzke muturreko egoeretan. Jende gehiena ez da iritsi egoera horietara, baina muga-mugan zaudenean harritu egingo zinateke zeure buruarekin. Ez zait sekula ahaztuko lagun bati Riglosen gertatutakoa: rapel batean, sokaren muturreko korapiloak egitea ahaztu eta sokaren amaieran ozta-ozta geratu zen zintzilik; ez zeukan materialik eta, herio une haietan, oinetako lokarriekin prusik korapilo bat egin eta atera zen gora. Une haietan, munduko tiporik hotzena zela zioen. — Mendizaletasunari eta mendizaleei betidanik aitortu zaizkie hainbat balio: adiskidetasuna, leialtasuna eta abar. Gaur egun, ordea, ez al da egoismoa gailentzen ari? Bakoitza ez al doa berera? Bereziartu: Mendizaleak ere gizarte berean bizi gara, bizi dira, eta gizarte horren isla dira. Gure gizarte hau nahikoa egoista da, pertsona oso indibiduala da. Mendia, gainera, ez da taldeko kirola. Kirol eskaladan, behintzat, ez dago talderik. Bai, ni lagunekin joaten naiz eskalatzera, giza berotasuna behar dut eskalatzeko, baina eskalatzen ari zarenean zeu zara, bakarrik zaude. Horrek zeurekoiago bihurtzen zaitu, beharbada, eguneroko bizimoduan ere. Oiarzabal: Himalaian, aurretiaz, bakoitzak erabat buru aske izan behar du. Saiatu behar du besteen mende ez egoten. Garbi dago lagun batek istripua izan duenean edo gaizki sentitzen denean, denok dugula laguntzeko joera. Baina, aurretiaz, inork ezin du pentsatu han goian laguntza izango duenik. Eta mendi masifikatuetan badago joaera hori pentsatzeko: zailtasunen bat baldin baduzu, beti egongo dela norbait laguntzeko. Horregatik, garrantzitsuena da nork bere burua ezagutzea, bere ahalmena eta indarrak noraino irits daitezkeen jakitea eta muga horiek ez pasatzea.