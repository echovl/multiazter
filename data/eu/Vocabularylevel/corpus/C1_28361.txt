Docutec Shin Chan Telebistak marrazki bizidunetako pertsonai eta saioari buruzko iritzi kritikoa. JOXEAN MUÑOZ                 Crayon Sinosuke Nohara, Sin Chan esaten diotena, edo, gure etxean, Txintxan, mutiko bat da, bost urte ditu, Japonian bizi da eta gure telebistetan baita ere, gure etxeetan, alegia. Inguruan haur txikiak dituzuenok badakizue zertaz ari naizen. «Da superpolita, aita!». Bagenekien, zuek bezala guk, baldarra zela telesaila, marrazkiak onak baldin badira ere. Begi ertzetik, sukaldera edo gelara bidean, histeriak jotako ama bat sumatzen genuen pantailan, eta aita eskas bat, gonazalea, berekoia, eta koldarra. Berak aitortzen du, semeaz ari delarik, «oso antzekoak gara biok». Berrogei urteko ume gorria. Oso harro dago Sinosuke bere pitilinaz. Ahal duen guztietan erakusten du, hanpatuta, «Trooonpa ! Troonpa !». «Da guay, aitatxito. ¿Ikusi nahi duzu nirekin?». Ikusi egin genuen, bada. Da guay Badakit zenbat balio duten tarte horiek. Txintxanen doinua entzutearekin badakit badugula tarte bat, gauzak jasotzeko, lan bat bukatzeko, nobela baten kapitulo bat bederen irakurtzeko, balkoira irten eta zigarroa erretzeko. Badakit ordea, haurrak ez direla luzaro bakarrik utzi behar telebistarekin. Ez dago fidatzerik. Sinosuke jolasean ari da. Amak garrasi egiten du, komunetik, beldurrez eta amorruz. Ez zaio hilekoa jaitsi. Gure umeak ulertu balu bezala jarraitzen du begira, adi, erne. Espantu batean dago telebistako ama hori, hardun egotearen beldurrak. Beldurrak, bai. Senarrarekin joan da ginekologoarengana. Baieztatu egin diotenean, oso berea duen histeria atake batean, Txintxanen ama amorratu egin zaio senarrari: «Zu zara erruduna!!!». «Ze, polita, eh aitatxo?». Gero, bere onera etorritakoan, neska ala mutikoa nahi duen galdetu diote Sinosukeri. Neska nahiago. Ipurdi mamitsua duena. Superguay. Help Ez diot Sinosuke ikustea debekatuko gure haurrari. Badakit joera zabal bat dela, bolada bat, ez dela tankera honetako produktu bakarra. Ezin izango dugu hori irenstetik erabat babestu, nonahi zabaltzen dute bazka trasgenikoa. Txertoak beharko ditugu bilatu, hori bai. Badakit «familia zorion-tsua» apenas dela egun jatetxe txinatarretako plater bat besterik. Badakit gurasoen sinesgarritasuna orekarekin, ardurarekin eta autoridadearekin dagoela nolabait lotuta, eta pitzatuta dagoela autoridadearen sena, egoera politiko gero eta autoritarioagoen mesedetan, bide batez esanda. Ulergarria dela zorioneko familiaren gainbeherak ispilurik izatea gure fikzioetan. Baina ohartu beharko genuke, gurasoen itzalari sator lana eginik, gauza liluragarri bakarra geratuko dela etxeetan, erreferentzia bakarra, ardatz bakarra, hutsik egiten ez dizuna, nahi duzun guztia ematen dizuna, deus ere ezkutatzen ez dizuna: telebista bera. Ez dakit nola, elikadura zain-tzen ikasi dugu eta kaka irensten aldi berean. Guatxi. Umetasunik ez dugu defendatzen, gizatasunik ere ez. Badakit alferrik dela protesta egitea gure telebistei. Santo Tomaseko zerria zozketatzeak ordea, iskanbila sortu du. Gizakoi jokatzen ikasi dugu animaliekin eta zerriak bezala, berriz, haur txikien begi ernaiekin.