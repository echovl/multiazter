Docutec Etxeko garbiketak Datu ofizialik eman nahi ez duten arren, badirudi urtea hasi dugunetik espainiar estatuan ehunen bat emakume garbitu (bai, garbitu) dituztela. Zazpigarren mailako biktimak dira amodio pasionalak eragindakoak. GOIZALDE LANDABASO / Badakit berba bakarrarekin pertsona bat definitzea ez dela bidezkoa. Adjektibo bakarrera kondenatzen dugu berez korapilatsuegia den izakia. Azken batean, gutxienez bi merezi ditugu denok, nahiz eta hauek kontrajarriak izan. Salbuespenak badira, baina. Domekan ezagutu nuen bat lagun baten etxean. Eztabaida oso latza izan genuen; eta horren muinean, bapatean, berba bat etorri zitzaidan burura: fundamentalista. Emakume musulmandarren aldeko defentsa itzela egin zuen, grinatsuegia benetazkoa izateko. Eta hortik gora denetarik, politika tarteko. Urtea hasi dugunetik espainiar estatuan garbitu (bai, garbitu) dituzten emakume kopuruen gainean ari ginen. Datu ofizialik eman nahi ez omen duten arren, badirudi ehunen bueltan direla biktimak. Hiltzeko beste arrazoiak bezain erabilgarri zein deitoragarri izan daiteke maitasuna. Ez ba! Zazpigarren mailako biktimak dira amodio pasionalak eragindakoak. Zer gertatuko litzateke maitasunak barik politikak eragindako hildakoak bailira? Ez dago konparatzerik, jakina. Batzuk, sukalde-kontuak dira eta besteak, aldiz, arazo estrukturalak. Labainkorregia begitantzen zait heriotzak sailkatzean ezarri ditugun/dizkiguten lehentasunak. Emakumeen eskubideen alde defentsa sutsuegia hasi zuen honen aburuz astakeria da horrelakorik esatea. Ehun emakumeren hilketa horiek, burutik ondo ez dauden ehun gizonen arazoa besterik ez da. Gizartearekin ezelango zerikusirik ez du, etxe barruko arazoa da. Eta denok oso ondo dakigu etxeko trapu zikinak etxe barruan garbitu egin behar direla. Badirudi gizarte honetan bikotekidearekin lotutako erailketak justifikagarriagoak direla. Ez dira nahikoak ehun emakumeren gorpuak edozein estaturen edo gizarteren oinarriak mugitzeko. Eta nire galdera da; zenbat behar dira aintzat izan dezaten? Mila? Miloi bat? Bizirik iraun zezan dena utzi eta auskalo nora ihes egin behar izan zuen emakumea ezagutu nuen. Bera, ordea, ez da egunkarietan agertuko, ezta egoera berean dauden beste denak ere ez. Ehunekoa ez da kopuru larria, heriotza onargarriak dira. Gakoa ez da heriotza; nork eta zergaitik hiltzen duen baizik.