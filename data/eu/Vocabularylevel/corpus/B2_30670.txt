Docutec Aukeratzeko jakin Ateoa naiz jainkoari eskerrak. Inertziaz eta ezjakintasunez, atzo arte. Konbentzimenduz, gaur. Sinismena ez baita fedea, fedea sinismena den arren. Gainera, jakintzak ez dauka sinismenarekin zerikusirik. Sinistu izan dugu jakin gabe, eta ez dago dakigun guztia sinistu beharrik. Horrexegatik sentitzen naiz barregarri, aldare gainean, apaizak txibatutako eliz-kanten letrak nire ezpainen mugimendu suharrera akoplatzeko ahaleginean. Disimulatu ezinean. Gurutzea mingainean. Gure belaunaldiak askotan jarri baititu erlijioak gurutzean. Jesukristo eta Ala bereizten jakin gabe. Protestantismoa, protestarekiko fedea zela sinetsita. Dalai Lama, inauterietako pertsonaia mitologikotzat hartuz. Aita Santua, Jaimitoren homologo kristaua zela ustez. Hori bai, beti kontra! Hezkuntzak du errua. Erlijioak ukatu edo bat neurriz kanpo goratu beharrean, hobe luke denei buruzko eduki informatiboen transmisioa ziurtatuko balu. Ezjakinaren aukera, bakarra delako beti. Askori ez ote zaion hori komeni...