Docutec Zorabiatzeko modukoa Estatistiken erabilera maltzurra salatzen du artikuluak. Estatistika beldurgarriak inpotentzia eragiten omen dute. LAURA MINTEGIDatuak izugarriak dira, zorabiatzeko modukoak. Pentsatzeko da datuak emateak baduela xede informatibotik harago doan helburu ezkuturik. Zeren, kopuruak, egiatan, gehiegizkoak baitira, neurriz kanpokoak. Adibideak: Hiesak eragindako pandemia dela medio, hamar urte barru Afrika beltzeko hiru haurretatik batek ez du amarik, aitarik edo gurasorik izango. Beste bat: Indian izandako uholdeetan ehunka pertsona hil dira eta milaka batzuek etxebizitza galdu dute. Hirugarren bat: 200.000 bosniar izan ziren erailak Balkanetako gerran. Laugarren bat: milaka emakume asiar behartu zituzten esklabu sexualak izateko Bigarren Mundu Gerra iraun bitartean. Amaitzeko: minutu erdiro norbaitek bizia galtzen du auto-istripu batean. Eta luze segi genezake, aldea globalean amaigabeak baitira ezbeharraren estatistikak, gobernuek ordainduta. Helburua, ordea, ez dut uste hiritarrei informazio hutsa ematea denik. Helburuetariko bat da adieraztea arazo handiek konponketa handiak behar dituztela, eta inolaz ere ez dagoela norbanakoaren esku ezer egitea. Zeren, zer egin lezake pertsona batek milioika umezurtzen egoerari aurre egiteko, edo uholdeetan etxebizitza galdutako biztanleei aterpe berria emateko? Beste helburu bat da tragediak nahastea, dena arlo berekoa balitz bezala. Hartara, uholde baten ezustekotasuna lotu egiten da gerran izandako tropeliekin, edo botikak ez merkatzearen erruz hilko diren hildako kopuruarekin. Ez dira bereizten ezbehar naturala, ekintza militarra eta haragikeria ekonomikoa, eta denari maila bera eskaintzen zaio. Bi sagar eta lau patata, sei direla esaten digute. Baina sagarrak inoiz ez dira patata bihurtuko, horiekin batu arren estatistika berean. Azkenik, estatistika tremendistak emateak badu beste helbururik, helburu gaiztoa: patuaz eta fatalitateaz sinetsaraztea, «natural»tzat ematea batere naturala ez dena. Gertaera saihestezinak direla diote, ekidin ezinezkoak. Baina gerrak ez dira «per se» sortzen. Emakumeen aurkako bortizkeria ez da berezko fenomenoa, gizarte batek kontsentitu (eta sustatu) egiten duen jokaeraren ondorioa baizik. Zirkulazio istripuak ez dira tximista bezain aurreikusiezina, garapen mota zehatz baten ondorioa baizik. Esklabutza sexuala ez da gertaera penagarri eta anekdotikoa, emakumeak eta umeak mespretxatuz eraiki den antolamendu sozialaren ondorioa baizik. Bitartean, baina, estatistikak jota zorabiatuko gaituzte.