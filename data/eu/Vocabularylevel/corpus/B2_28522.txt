Docutec Gidariak JASONE OSORO/ Estresa modu askotara sentitu daiteke. Ni, esate baterako, autoa gidatzeak estresatzen nau. Bueno, autoa gidatzeak baino, auto gidari batzuek estresatzen naute. Hara, normalean gustatu egiten zait kotxea hartuta errepidera ateratzea, irratia piztu, musika entzun, tertuliak... Atsegin dut kilometroak egitea, burua errealitatetik apartatzea, nire burutazioetan galtzea. Batzuek ohean eta gauez egiten dute hausnarketa, burkoari kontatzen dizkiote kezkak, zalantzak. Nik ez, nik gauez lo egiten dut. Niri eguna gustatzen zait bizitzari buruzkoak pentsatzeko. Lanaren nondik norakoak, bazkaltzeko zer prestatuko dudan, aspaldiko lagunari deitu edo idatzi behar diodala.... Egunerokoak, txikikeria inportanteak. Horiek guztiak zentrifugatzen ditut nik autoan noala, lasai asko. Baldin eta... baldin eta zerbaitek nire onetik ateratzen ez banau. Esaterako, bat-batean ipurdi atzean argiak botatzen ari den gidari inozoa azaltzen den arte, urduri, paretik kendu esanaz bezala, «zoaz bazterrera zure gainetik pasatzea nahi ez baduzu». Edo, bihurguneren batean kamioitzar erraldoi bat agertzen zaizun arte, ezin aurrera egin, motel, geldo jarraitu behar, eta atzetik betiko ipurterrea nola edo ahala pasatu nahirik, inguruko guztiak estresatuz. Esaterako, bozina jo eta jo aritzen diren astakirten horietako bat parean azaltzen ez bazaizu, semaforoa berde jarri dela eta ea lokartu ote zaren galdezka bezala, galdezka baino zaunkaka. «Autoa gidatzen nolakoa, etxean halakoa» esaera datorkit burura. Bai, badakit ez dela existitzen, baina, bada ez bada, norbaitekin maitemintzen zaretenean, lehenbailehen proposatu bidaiaren bat autoan. Giza harremanetarako ze gaitasun daukan jakiteko test ezin hobea da.