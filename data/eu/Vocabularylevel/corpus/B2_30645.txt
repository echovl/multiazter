Docutec Zintzotasuna Kritikariek, irakurleek, ikus-entzuleek, bikotekideek, boto emaileek zintzotasuna nahi dute, antza, baina zintzotasunarena kontu mingarria da sarri. Gehienek belarriak gozatzea baino ez dute nahi, ondo koipe ematea. Gustukoa ez den zerbait aditu bezain pronto dena lazten da eta larritzen, erraietako azken zokondoa barne. Esatea zera baino ez da ia beti, hots, benetan pentsatzen duzuna birformulatzea eta entzuleari egokitzea. Zentzu horretan, komunikazioa ia beti iruzurra da, etengabeko errepresioa. Ildo beretik, komunikatzailea iruzurgile dugu, etenik bako erreprimitua. Zintzotasuna eskatzen zaie artistei, politikoei, kirolariei, kazetariei, irakasleei... jendaurrean dabiltzan saldo horiei guztiei eskatzen zaie zintzotasuna. Zintzotasuna ere eskatzen zaio publiko gisa zu baino ez zaituen bikotekideari, lagun minari... bikote edo adiskide gisa jarraituko badute. Baina, ai!, ez dugu benetan pentsatzen duguna botatzen, ez diotsagu inori "anormala dirudin" edo "lepoa moztea merezi duk" edo "jantzi espantosoa ekarri duzu gaur". Basapiztia hutsak izango ginateke hori esango bagenu, gizabidea zer den ez dakiten zoroak izango ginateke halaxe jokatuko bagenu, burura datorkigun lehendabizikoa jaurtika, eta ziurrenik zoroetxera eramango gintuzkete. Horregatik ni egoera intimoez fido naiz gehiago, jendaurrekoez baino. Horregatik baloratzen dut egoera latzetan esaten dena, edo egoera bereziki goxoetan gure ondokoari bururatzen zaiona. Aita edo ama batek seme edo alabari belarrira xuxurlatutakoez fido naiz, ozenki esandakoez baino gehiago. Aitita-amamen eta iloben artekoei deritzet egiazkoagoak, berba handiosoei baino. Maiteminduek elkarri esandakoez ere fido naiz, hurbiltasunetik egiten direlako, momentuaren berotasunetik. Batek esan lezake azken adibidea ez dela oso ona, ez dagoela maiteminduez fidatzerik batik bat ez dakigulako maitemindurik dauden ala ez, eta "maite zaitut" horien guztien erdia baino gehiago gabonak baino faltsuagoak direla. Litekeena, bai. Baina ze goxoa laztan artean halako faltsukeriak entzutea! Ze goxoa berba horiek eta ez beste itsusiago batzuk sinestea!