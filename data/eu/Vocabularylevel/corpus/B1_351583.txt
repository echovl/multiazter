Docutec Gorrotxategi harategia betiko itxiko dute Elgetan harategi bat dago: Gorrotxategi harategia. Baina laister betiko itxiko dute negozioa. Familiako negozioa da, eta, 1948an sortu zenetik, fin lan egin dute bertan Gorrotxategi familiakoek. Miren eta haren biloba Mikelek lan egiten dute bertan. Tailerra edo harategia Bien artean kontatu digute harategiaren historia. Mikel hasi da: "Bi harategi ditugu, bat Elgetan eta bestea Eibarren, eta hango merkatu plazan obrak egin behar dituzte. Berrira sartzeko, diru piloa gastatu behar da. Beraz, ixtea erabaki genuen, bai Eibarkoa, baita Elgetakoa ere. Nik tailer batean topatu dut lana ". Tailerra eta harategia oso ezberdinak direla dio Mikelek: "Tailerrean astelehenetik barikura lan egiten dut, eta listo. Harategian zapatu eta domeketan ere bai, zubiak daudenean lan egiten da, eta jaiegun baten aurretik, bikoitza egin behar izaten dugu. Hala ere, harategian lana politagoa da, jendearekin hitz egiten dugu, tratua daukagu; tailerrean bakoitza bere makinan edo zereginetan dago zortzi ordutan, bakoitzak bere lana egiten du".  Urteetako bezeroak dira orain dituztenak: "Gure aititaren bezeroak etortzen dira okelatara", esan du Mikelek.   Enbidoa Baina beste pena bat ere badute Mikelek eta Mirenek: Elgetako harategi bakarra izanda, ixterakoan asko okelatara nora joan jakin ezinda geratuko dira. "Nire adineko jende asko dago, 30-40 lagun inguru, autorik ez dutenak, eta ezingo direnak Bergarara arte jaitsi okela erostera", argitu du Mirenek. Enbidoa ere bota du: norbaitek harategia zabaldu nahi badu, jakin dezala Elgetan oso leku aproposa dagoela horretarako. *egokitua