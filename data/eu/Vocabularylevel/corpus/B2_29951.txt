Docutec Ispiluaren gatibu ez izateko 12 arrazoi Iritsi da udaberria. Eta, nola ez, jende askok dieta egin eta gimnasioan izerdia botatzeari ekin dio itsu-itsuan, urtean hartutako kiloak bi hilabetetan galtzeko ahaleginean. GAZTETXULOk, ordea, dietitis uholdeari ez jarraitzeko arrazoiak dakarzkizue  1.- Sekulako negozioa Gimnasioak, dietetika dendak, pilula magikoak, argaltzeko aholkuak ematen dituzten aldizkariak, klinikak... Guzti horien atzean sekulako negozioa dago. Gure kontura aberasten utziko al diegu? Bai zera! 2.- Garai txarra Udaberria eta uda. Ba la da eguzkitan ¿edo itzalpean, norberaren apetaren arabera¿ esertzea eta zerbeza fresko bat edanez gozatzea baino plan atseginagorik? Astegunetan txintxo-txintxo ikasi edo lan egin ondoren, udaberriko asteburuetan ¿hedonismoa'-ren jarraitzaile izateko eskubidea badugu, ezta? Zerbezaz gain, izozkien iragarkiak ere non-nahi topatuko ditugu. Beraz, nola eutsi tentazioari? 3.- Azterketak Laster azterketa garaia iritsiko da, eta noizean behin mahaitik altxatzeko eta atseden hartzeko aitzakiak ere beharko ditugu... Dieta egiten hasiz gero, ezin izango dugu esan mokadutxo bat hartzera altxatu garenik... gainera, txokolateak ikasten laguntzen omen du! 4.- Gimnasiozaleen umorea Batzuk ikasten edo lanean ibili diren bitartean, beste zenbaitek urte osoa gimnasioan sartuta pasatu dute. Horiek ederki barre egingo dute datozen hilabeteetan gainerakoen kontura: kilotxoak, gihar bigunak... Dietaren eta gimnasioen etsaiek, beraz, aukera polita emango diete gimnasiozaleei barre egin dezaten. Eta hori oso osasuntsua da, bai barre eragileentzat, bai barre egileentzat. 5.- Euskal Herriko ohiturak Gauza jakina da Euskal Herrian jan-edana asko atsegin dugula. Jai eta bestelako erritualetan ezin falta diren osagaiak dira. Kilo batzuengatik ez diogu halako erritualetan parte hartzeari utziko, ezta? 6.- Yo-yo efektua Urtero kontu bera. Udan sasoian egoteko, kilo batzuk galtzea lortzen dugu, sekulako ahalegina egin ondoren. Helburua lortutakoan, ordea, lehen bezala ¿edo gehiago¿ jateari ekiten diogu. Ondorioz, galdutako kiloak eta beste hainbeste hartzen ditugu. 7.- Garestia da Lehen esan bezala, argaltzearekin lotutako industriak sekulako negozioa du garai honetan. Izan ere, dieta egitea eta gimnasiora joatea ez da batere merkea. Helburu bera lortzeko alternatibak baditugu; sexua, adibidez. Sexu saio on batzuekin gimnasioan baino kaloria gehiago erre daitezke. Zer nahiago duzue: sexua ala gimnasioa? Guk, behintzat, oso garbi dugu. 8.- Hamster konplexua Oso aspergarriak dira gimnasioko bizikleta edo korrika egiteko zintak, esaterako, hamsterren kaiolako gurpilen antza du: ekin eta ekin, ezer aurreratu gabe. Ez da oso logikoa. Bestalde, gimnasio askok, paretak izan ordez, kristalak dituzte, eta kanpotik dena ikusten da. Nolako hamster konplexua! 9.- Litxarreria makina Borondate sendoegia behar da gimnasioan lortutako sasoia pikutara ez bidaltzeko. Atetik irten bezain laster, litxarreria makina madarikatua topatuko dugu muturraren aurrean: txokolatinak, indarrak berreskuratzeko opil industrialak, freskagarriak... Gimnasiotik nekatuta atera eta zaila da makinari ezetz esatea. Gainera, bizikleta estatikoan kaloria ugari erre eta 204 abdominal egin ondoren, saritxo bat merezi dugu, ezta? Baina, kaloria pila duen litxarreria horietako bat hartu behar badugu, zertarako ibili gara izerdi patsetan gimnasioan? 10.- Modak aldatu egiten dira Berehala pasatuko da argaltasunaren moda, edertasun kanonen iraultza dator. Normala da; hezurrak baino, hobe haragia. Gora euskal okela! Gehiegizko argaltasuna moda kontua baino ez da. Adibidez, Marylin Monroek, sentsualitatearen ikonoetako batek, ez zuen zerikusirik egun pasareletan ibiltzen diren neskekin. Egungo aktoreei erreparatuta, George Clooney ere ez dago argalegi; dena dela, ez dago batere gaizki, ezta? 11.- Lerde-merkeak Gimnasioetan topa dezakegun pertsonaietako bat da lerde-merkea. Egun osoa bertan pasatzen dute, gihar izerditsuak harro erakusten eta inguruko neska-mutilei begira. Horrelakoak saihesteko, gimnasiora ez joatea, nahikoa. 12.- Ispiluaren gatibu Dieta azkarrek osasuna kaltetzen dute. Pomeloa, orburuak... jaki osasuntsuak dira, jakina, baina elikadura ezin da horretan oinarritu. Janarekiko obsesioak sor daitezke, bat-bateko gose-aldi gogorrak eta ¿debekatutako' jakiei buruzko ametsak... Gatibu ibiltzea da hori!