Docutec Futbola Neurria galtzen ari da futbola. Fenomenala izatetik disparatearen fenomeno izatera pasatu da. Gaur egun, herriaren opioa ez da erlijioa; gaur egun, herriaren opioa, zalantzarik gabe, futbola da. Pasio ikaragarrien iturri bihurtu zaigu. Jende askok trajediarik handienaren pare juzkatzen du "bere ekipoak" galtzea. Gizakiaren alderdirik makabroena erakusten digu sarri asko. Orain, manifestaziorik biolentoenak futboleko estadio baten inguruan ematen dira. Zaldi gainean eta armaz josita zaindu behar izaten ditu poliziak ingurumari horiek. Astero daude zaurituak, eta hildakoak ere ez gutxitan. Bai, neurri guztiak hautsi ditu futbolak. Izan ere, halakoxe indarra eta bolumena hartu ditu! Badakizue zenbat milaka milioi euro, dolar edo libra mugitzen dituen? Badakizue zenbat jenderen bizibide bilakatu den? Eta zenbat azpijoko eta zenbat eskandalu! Gertatzen ari denak ez du izenik! Irabaztea da balio duen bakarra, hor konpon ikuskizuna eta gaineratiko arrazoiak! Eta zenbat fitxaje lotsagarri eta inolako proportziorik gabeak! Esate baterako, aipagarria da Nikon Jevtic haurraren kasua. Duela urte eta erdi inguruko kontua da. Orduan, 10 urte zituen, eta Stuttgart ekipoak fitxatu zuen. Nikon Jevtic-ek, garai hartan, bost ordezkari zituen bere kirol ibilbideaz eta etorkizunaz arduratzeko. Talentuak noizean behin bakarrik jaiotzen dira, baina, dirudienez, ordezkariak egunero mordoa. Gero Valentziara etorri zen mutiko hori eta oraindik hor jarraitzen du futbolean jo eta ke, sekula eskolara joan gabe. Adina kontuan hartuta, munduko hiru mediatikoenen artean omen dago. Ez iezadazue esan futbola neurri guztiak apurtzen ari ez denik!