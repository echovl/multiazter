Docutec Igogailua ez da leku txarra erabakiak hartzeko Igogailuan hartu zuen erabakia. Ezustean. Nahikoa zela. Esplotatu egiten zutela han, eta ea zer uste zuten, bazituela han-hemenka eskaintza interesgarriak. Hipotekak jaten zion soldata erdia. Seme-alabek beste laurdena eta bananduriko emazte ohiak... ARITZ GORROTXATEGI Igogailuan hartu zuen erabakia. Ezustean. Hirugarren solairuko botoia sakatzean gogora etorri zitzaion, hain zuzen, hiru egun barru jaso behar zituela analisien emaitzak anbulatorioan. Egia esan, azken boladan makal samar zebilen estomagotik. Baita bizkar-aldetik ere. Gerria ahaztu gabe. Sarritan sakatzen zuen hirugarren solairuko botoi madarikatua. Eraikuntzan gora higiarazten zuen kaxatxo dardaratia, hilobi itxurakoa kasik, karratua eta alde guztietatik itxia, martxan jartzen zuen plastiko merkeko pinporta hura. Langile arrunten eta zuzendaritzaren arteko distantzia markatzen zuena. Eta zein zen, egiazki, diferentzia? Hiru pisuko grabitatea. Besterik ez. Denok gaude, goiz edo berandu, erortzera kondenaturik. Einsteinek ere bazekien hainbeste... Ala beste hura ote zen, Newton, grabitatearen kontua asmatu zuena? Auskalo. Zekien bakarra zen gorroto zuela beheko tabako merke usaina. Gorroto zuela bere lana. Gorroto bere bizitza. Esan beharrekoak esango zizkion nagusiari. Horixe erabaki zuen igogailuan. Ezustean. Eta berez, igogailua ez da leku txarra; gauzak erabakitzeaz ari bagara, behinik behin. Gogoan dut nola aitonak kontatu zidan diktadore bat esekita geratu zela txikitan igogailu batean. Hots, artean ez zen diktadorea, baina ziur nago kable batetik zintzilik egon zen bitartean asto beltzarenak esango zituela makina muntatu zutenen gainean. Eta noski, gaizki esaka hasten da bat lehenbizi; ondoren, agintera igoz gero, igogailuarekin lortu ez zuena, esaterik badago, zigortu egiten ditu langile haiek. Behin langile haiek zigortuta, pentsatzen du gaztetan igogailuan esekita geratu zen diktadoreak, zergatik ez ote dituen langile guztiak zigortuko. Izan ere, langile guztiak espetxeratzen baditu, inork ez ditu aparatuak gaizki muntatuko. Harira etorriz, erabaki bat hartu zuen igogailuan. Nahikoa zela. Esplotatu egiten zutela han, eta ea zer uste zuten, bazituela han-hemenka eskaintza interesgarriak. Jakina, azken hau ez zen justu egia, baina ezta guztiz gezurra ere, miniaturazko trenen elkarteko kideek lehendakariorde kargua eskaini baitzioten duela gutxi. Hori bai, kargua ez zen ordaindua. Dena den, iruditu zitzaion lan-eskaintzen kontua baliagarria izan zitekeela nagusia presionatze aldera. Azken finean, berak ezin zuen horrela jarraitu. Hipotekak jaten zion soldata erdia. Seme-alabek beste laurdena eta bananduriko emazte ohiak gainontzekoa. Ergo, hutsaren hurrena berarentzat. Lanean pasatzen zuen aste osoa, kontratuak arautzen zuena baino ordu gehiagoz lanean. Makina baten modura. Eta bera ez zen makina bat. Aurpegiko zimurrak ukitu zituen une horretan. Oraindik ez, behintzat. Robotek ez baitute zimurrik. Hala ere, berak ez zuen bizitza propiorik. Besteen bizitza ordaintzeko egiten zuen lan. Eta ez zegoen kate horretan betiko usteltzeko prest. Eta, noski, norbaitek izango zuen errua, eta bera ez zen sistema abstraktu bati errua egozteko bezain inozoa. Hori umekeria! Beti dago hezur-haragizko errudun bat, bestela nora joko genuke hiritar arruntok? Legeek egiten dituztenek ere badakite hori. Norbaiti egotzi behar zaiola errua. Salbu, legegileek berek dutenean kulpa. Orduan bai da errua sistemarena. Bere kasuan, bazekien nor zen erruduna, eta erruduna nagusia zen, ezbairik gabe. Horixe baietz. Laburtuz, soldata handiagoa behar zuela. Igogailuko ateak ireki ziren. Bi pauso eman zituen aurrera. Ateak atzera itxi, eta beste norbaiten bila abiatu zen aparatua beherantz. Idazkariak barre egin zion. Nola ez. Berak baino gehiago kobratzen zuen-eta. Eta ziurrenik, ez zuen hiru egun barru anbulatoriora analisien bila joan beharrik, oldoztu zuen bere kautan gaitz esaka. Agindutako txostenak ote zekartzan galdetu zion irribarrea txiklea bezainbat luzatuz. Baietz, berak. Txirrin bat zanpatu zuen hurrena idazkariak. Ahots grabe batek erantzun zion. Nagusia zen. Nagusiaren bulegoko atera hurbildu ahala, mentalki eskema serio bat antolatzen ahalegindu zen, zeintzuk ziren esan beharrekoak eta zeintzuk ez erabakiz. Une batez, saiatu zen irudikatzen nagusiak jarriko zuen aurpegia. Nola erantzungo zuen «zoaz pikutara» hura bere ahotik entzun bezain laster? Are, irmotasunez gainera. «Zoaz pikutara!». Zein aldetara okertuko zuen sudurtzarra? Ordura arte gordetako guztiak botako zizkion gaur. Ezustean. Maratila jiratzean, ordea, dardaraka sumatu zuen eskuin hanka. Ezkerra gero. Karranpa txikiak bizkar-hezurrean gora. Bazekien ez zela erraza. Kemena berreskuratzeko, urteetako gorrotoa akordura ekartzen saiatu zen. Ez zen zailegia izan. Ukabilak estutu zituen. Gustura joko lioke muturreko bat babo horri. Errudunari. Tira, eta zergatik ez, barruntatu zuen bere kolkorako. Gauzak ez baziren berak desio bezala irteten, zergatik ez? Zerk geldiarazten zuen, esan beharrekoak esan eta gero, berdin-berdin kanporatuko bazuten lanetik, ukabilkadarekin ala gabe. Bi indar ari ziren borrokan bere baitan. Biak ere, artean ezezagunak. Sugeek azala atzean uzten duten moduan, berak ere lehengo bizitza atzean utziko zuela pentsatu zuen. Jantzi higatu baten pare. Zalantzarik gabe, erabakiak dimentsio epikoa zuen. Bihotzerrea sentitu zuen sabelean. Korapiloa biriketan. Sakon hartu zuen arnas. Ohartzerako, gela barruan zegoen. Garbigailu aurpegiarekin hartu zuen nagusiak. —     Txostena ekarriko zenuen, ezta? Baiezko keinua egin zion. Besterik ez. Lanak zituen eskuin eskuko, txostena sostengatzen zuen eskuko dardarari eusteko. —     Eta... Zer uste duzu, telepatia bidez irakurtzen ditudala nik txostenak! Utzi behingoz mahai gainean. Agindua bete zuen. Nagusiak txostena begiztatzeari ekin zion. Hortzak estutu zituen berak. Orain edo inoiz ez. Orain edo inoiz ez. Orain edo... —     Ez dut atsedenaldiko txirrina entzun —bota zion zorrotz nagusiak—. Zeren zain zaude? Itzul zaitez behingoz lanera. Ezpainak mekanikoki ireki zitzaizkion. Ezustean. Erabakia hartu zuenean bezala. Mingaina txulotik atera nahian nabaritu zuen. Ahots-kordak zizaka. Nekez mendera zezakeen barruko zorabioa. Lehertzear sentitzen zuen kaskoa. — Beste zerbait nahi duzu ala? —galdetu zion nagusiak. Igogailuko hirugarren botoiaz akordatu zen berriro. Analisiez. Grabitateaz. Hipotekaz. Soldata baxuaz. Idazkariaren irribarre mingarriaz. Bere bizitza txiki eta miserableaz. Ukabilak estutu zituen. * * * Kanpoan, jada, eguzkiaren bero epela sumatu zuen aurpegian. Haize freskoa. Udaberria helduko zen laster hirira. Parkeko zumardian behera zihoan bikote batengan erreparatu zuen. Besoak zabal-zabal ezarri zituen parkeko eserleku luzexkaren gainaldean. Ezker eskumuturra jiratu zuen hurrena. Horrela hobeto ikus zezakeen ordua. Dagoeneko, amaitzear zegoen atsedenaldia. Laster itzuli beharko zuen lanera.