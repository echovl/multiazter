Docutec Zeliakia:Tratamendu bakarra, dieta. (1) Zeliakoak ez du botikarik hartu behar; bai, ordea, irensten duen guztia zorrotz kontrolatu Glutena onartzen ez duen organismoa zeliakoa da, eta zeliakia, berriz, gaixotasun kroniko aski arrunta. Kontua da zeliakoaren hesteek glutena (laboreetan eta, beraz, irinean dagoen proteinetako bat) ez dutela ongi asimilatzen. Espainiako Zeliakoen Elkarteen Federazioaren (FACE) arabera, jaiotzen diren 200-300 haurretatik bakar batek nozitzen du patologia hori eta Espainian digestio-prozesu kronikorik hedatuena den arren, infradiagnostikatua dago: lau paziente zeliakotik batek baino gutxiagok omen daki gaitza nozitzen duela. Zeliakoek ezin dezakete hartu gari-, garagar-, olo-, zekale- edo malta-irina duen elikagairik, glutendun elikagaiak hartzeak elikagaien nutrienteak xurgatu eta organismora pasatzen dituzten heste-biloan lesio progresiboa eragiten dietelako. Glutenak bilo hori kaltetzen duenez, zeliakoak okerreko nutrizioa du eta, hortaz, hainbat gaixotasun pairatzen ditu. Ondorioak benetan larriak izan daitezke: minbiziak edo krisi zeliakoak. Sintomak Zeliakia nozitzen duten pertsona batzuek ez dute sintomarik ezagutzen, heste meheak kaltetua duen partea oraindik ere gauza delako behar adina nutriente hartzeko. Nolanahi ere, pertsona horiek gaixotasunaren ondoriozko konplikazioen biktima izateko arriskuan daude. Sintoma ohikoenak beherako kronikoa, usain txarreko eginkariak, sabeleko distentsioa, pisu-galera, gabezia nutrizionalak eta anemia dira. Sabeleko min ohikoa, flatulentziarekin eta heste-mugimendu anormalekin batera gertatzen da horietan. Dena den, pertsonatik pertsonara sintomak aldatu egin daitezke (junturetako mina, karranpak, nekea, etab.). Adinaren arabera ere aldatzen dira sintomak. Urtebete bitarteko haurren dietan, ahien elikabidea sartzen denean nabaritu daiteke glutena onartzen duten ala ez. Horrelakoetan haurra piperturik dabil beti, haserre, eta aipatu berri ditugun sintomak agertzen ditu (pisu eta taila eskasak, batik bat). Haurrak edo helduak gaitza nozitzen duten zehazteko probarik fidagarriena heste-biopsia egitea da: bertan ikus daiteke nutrienteak xurgatzen dituen heste-biloa kalteturik dagoen. Helduetan, depresioen, emakume zein gizonezkoaren antzutasunaren, hileko berankor eta irregularren, ile-galeraren eta abortu errepikatuen eragile izan daiteke intolerantzia hori. Zeliakia: Tratamendu bakarra, dieta. Consumer aldizkaria, 63. zk., 2003ko otsaila