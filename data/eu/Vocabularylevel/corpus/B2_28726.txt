Docutec Marmeladan ala hutsa, Itsasuko gerezia beti ontsa Lapurdiko Itsasu herrian bada gereziak ekoizten dituen baserririk. Horren inguruko erreportajea duzue hemen. Martxoan egindako hotzaren ondorioz, aurtengoa uzta oparoena izango ez bada ere, Itsasuko gereziek udako bazkalosteak aberastuko dituzte. Uzta biltzen hilaren erdialdean amaituko duten arren, herritarrek aurtengo denboraldiaren emaitzaren aurrerapena dastatzeko parada izan zuten igandean, eta Itsasuko Gereziaren Azokan salgai jarritakoa ikuste hutsak festazaleak gosetu zituen beste behin. Uzta biltzeko denboraldia iristean, Itsasun Gerezien Azoka egin ohi da urtero, eta 2003. urteko feria herenegun izan zen. Joan den igandeko jai eguna, beraz, herriaren izenari lotuta dagoen produktu horren ekoizleen elkargunea bilakatu zen beste behin. Beñat Lartegik, "Le Journal du Pays Basque-Euskal Herriko Kazeta" egunkarian elkarrizketatutako laboraria, gereziak bildu eta saltzen ditu, aspaldiko ohitura familiarrari jarraituz. Hain zuzen ere, Kanborekin mugan Itsasuko mendixka batean dagoen Halkeia baserrian, ehun urte dituzten gereziondo zaharren emankortasunaz baliatzen da fruitu preziatu hori biltzeko. Gainera, ohitura horrek urteetan iraun dezan, 180 zuhaitz berri landatu zituen duela urte gutxi. Oraingoz, zuhaitz berriek beren lehen fruituak sortu artean, gereziondo zaharrek ematen diote lana. «Aurtengo uzta bilketa ez da oso emankorra izanen. Bi egun nahikoak izanen dira», iragarri zuen, eta maiatza erdialdean abiatutako uzta bilketa ekaina erdialdean burutuko dela jakinarazi zuen. Denboraldia oparoa denean, Lartegi sendiak batez beste berrogeita lau kilo biltzen ditu egunero. Joan den urtean, belaunaldi zaharrek biltzen zuten kopurutik urrun geratu arren, seiehun kilo bildu zituzten gutxi gorabehera. Aurten, ordea, joan den martxoan eginiko hotzak gerezien loreak hondatu zituenez, emaitza ez da horren ona izanen. Alde horretatik, eguraldiaren gorabeheren mende egoten denez, aktibitate hori bigarren mailakoa izaten da Itsasuko baserrietan, 1950.eko hamarkadan ez bezala. «Maiatzean beste lehentasun batzuk ditugu, abereak zaintzea, adibidez. Aurten bi egun hartuko ditut uzta biltzeko», berretsi zuen Lartegik. Halkeian ere haragitarako behiak hezten dituzte. Horrek eragiten dituen diru sarreren osagarri, baserria landetxe gisa antolatua dute. Dena den, gerezien aferak lehentasuna ez badu ere, denboraldi oparoenetan gerezi marmelada ere saldu ohi dute. «Gauza da marmelada egiteak denbora eskatzen duela. Goizean bildu egiten ditugu, eta arratsaldean gelditu egiten gara, marmelada egin ahal izateko», adierazi zuen Itsasuko laborariak. Belaunaldiz belaunaldi iraun duen heinean, Itsasuko gereziaren ekoizpena lanbidea baino gehiago ohitura bilakatu da denboraren poderioz. Horrenbestez, aktibitate hori sustatzearren, hamar bat laborarik Itsasuko Gereziaren Aldeko Groupement d'Intérêt Economique (GIE) elkartea eratu zuten 1994. urtean. Erakunde horrek informazio postu bat ezarri zuen joan den igandeko Gereziaren Azokan. Lartegik azaldutakoaren arabera, «guztion artean etiketak diseinatu, eta lan tresnak erosi ditugu, baita turismo bulegoetan publizitatea jarri ere». Hortaz, elkartetik Itsasuko gereziaren irudia hedatzeko ekimenak bultzatu dituzte, besteak beste. Itsasuko gereziaren ekoizpen eremua Ezpeletatik Urketaraino zabaltzen dela jakinarazi zuen Lartegik. Ezpeletako piperraren edo Baionako Urdaiazpikoaren ekoizleen antzera ea Apellation d'Origine Contrôlée izendapena eskatzeko asmoa duten galderari erantzunez, aukera horretan pentsatu bai baina ez dutela aurrera eramango aitortu zuen itsasuiarrak. «Izendapena eskuratzeko gereziaren zaporea Itsasuko ingurunearen berezitasunari esker lortzen dela erakutsi behar da. Horrek denbora behar du», gaineratu zuen. Arrazoi horrez gain, GIE elkarteko zenbait lagunek dioten bezala, gaur egun Itsasuko gereziaren ekoizle gutxi daude AOC gisako izendapen bat eskatzeko. Gutxi izan arren, elkartearen aurreikuspenen arabera, laborari horiek lan txukuna egiteko prest daude, betiere gereziaren ohitura iraunarazteko. Datorren bost urteetarako, erraterako, landatutako hiru mila gereziondoetatik hirugogeita hamar tona gerezi biltzea espero dute.