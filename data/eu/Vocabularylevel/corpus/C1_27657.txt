Docutec Balioetan heztea Irakasle honen iritziz balioetan heztea derrigorrezkoa da. Azken urte hauetan aldaketa asko eman dira eta balioen transmisioa zalantzan dago. Horren inguruko irizia eta proposamenak dakartza artikuluak. Pedro Pablo Arrinda (Gizarte Zientzietako irakaslea) Gaur egun kultura guztiak daude behartuta giza eredu bat osatzera, eta berorrek erabakitzen du, zuzenki edo zeharka, gizaki horren jarrera, jokamolde eta pertzepzio eredua. Mendebaldeko gizarte aurreratuenen izaeran, nahitaezko eragina du garapen ekonomikoaren ereduak gizabanakoaren mundu ikuskeran. Lan esparruari so egiten badiogu, gure gizarteak industria-ondokoak dira. Teknifikazio maila handidun gizarteak dira, enpresen izaera multinazionalak eraginda fabrikak munduan zehar izan ditzakete barreiaturik, beharginen lan ordutegiak aldakorrak (bi, hiru zein lau txandakoak) dira, eta emakumezkoa lan merkatuan sartzen ari da. Teknifikazio maila altua eskatzen zaio langileari eta ondorioz teknologia jakin batzuk eskuratzeko aukerarik ez dutenak bazterketa laborala jasaten ari dira gaur egungo jakintza gizarte berri honetan. Beraien lanpostuen prekarietatea eta egonkortasun eza sintomatikoak dira, eta horren isla dugu gutxiestekoa ez den aldi baterako lan enpresen ugaltzea. Lana aurkitu beharrak askotan dakarren bizileku aldaketa dela eta, gizabanako zein familia askok ez du leku geografiko egonkorrik, horrek dakarren kultura identifikazio faltarekin eta isolamendu soziokultural esanguratsuarekin. Bestalde, lan ordutegi aldaketa nabarmenek balioen transmisio era tradizionala izan den familiarteko erlazio gunea eten du; azkenik, emakumearen laneratzeak, umeen heziketa afektiboa hezkuntza sistemaren esku utzi du. Produkzio era berri hauek zeharo aldatu dute pertsonen arteko erlazioen izaera; zaila da leku eta denbora komunak aurkitzea elkarrekin komunikatzeko. Aldaketa honek sinesmen, balio eta gizarte jokamolde tradizionalen gainbehera ekarri du, alde batetik («It's a real nowhere human being sitting on his nonwhere land making all his nonwhere plans for nobody »), eta bestetik, ez dira asimilatu gizarte postmodernoak ekarri dituenak: gune anitzeko eta esanahi anitzeko mundua, gizabanakoak bizitzari zentzua (gertaeren esanahia eta bere ekintzen helburua ezarriko duena) emateko bere-berea duen sistema sortu beharko dueneko mundua, alegia. Gurasoek ez dakite jaso zituzten balio eta jokamolde ereduak egokiak diren, eta ondorioz, nahita zein inkontzienteki, bertan behera uzten dute arlo hori. Egoera honen aurrean bi aukera ditugu, hezkuntza sistemak landu beharreko kontua izango da balio sistema, edo hurrengo belaunaldiak noraezean utziko ditugu. Eskola balioen transmisio modu bakar bihurtuko/bihurtu da. Lehenengo eta behin, argi izan behar dugu, balioak ez direla arrazoiaz hautematen, sentimenduen bidez baizik. Beraz, balioen transmisioa ezin da estrategia eta berbaldien bidez egin, bizipenen bidez baizik. Hori dela eta, zera azpimarratu behar da: garena transmititzen dugula eta ez esaten duguna. Gizarte eta gizakiaren balioak bultzatu behar ditugu eta horretarako ikasleak bere burua ezagutzen eta onartzen ikasi behar du, bere gaitasunak garatzen, bitartekoak eskuratzen, askatasuna irabazten eta bere erantzukizun pertsonal eta sozialak bere gain hartzen. Era berean, besteekin bizitzen ere ikasi behar du. Pertsona bakoitza bakarra da, errepikaezina, baina ezin du, haatik, besteak gabe bizi. Besteekin bizitzen jakitea, ondokoak estimatzen eta onartzen, amore ematen, munduaren erdia ez izaten, bizitzari besteekin batera begiratzen jakitea da. Badaude, beraz, bizi izateko arrazoi eta sentimenduak: bakea, maitasuna, justizia, askatasuna, egia. Badaude, era berean, merezi ez dutenak ere: gorrotoa, faltsukeria, bidegabekeria, inbidia. Hori horrela, oinarrizko balioa pertsonarekiko begirunea da, bere ideia eta sentimenduak errespetatu behar ditugu, eta horrek ez du eragotzi behar bakoitzak berekotzat sentitzen duena lasai adieraztea. Pertsona eta taldeen arteko gatazkak saihestezinak dira. Gatazka ulertzeko hezi behar dugu, tentsioa sortzen duen arren, ez baita, nahitaez, galtzaile eta irabazleak izango dituen egoera. Gatazkak hezkuntzan gertatzen zaizkigun aukerak dira, hezkuntza aukerak, eta haien konponbidea elkarrizketaren eta elkarkidetza borondatearen bidez baino ez da iritsiko, pertsonak haziz eta taldeak indartuz. Erantzukizunaren mugak ez daude norberarengan. Heldutasuna besteei ere badagozkien ardurak hartzean lortzen da, besteei lagunduko dieten erantzukizunak geure gain hartzean: «Dena gizakiarekin, gizakiarentzat». Balioak eskuratzeko ezinbestekoa da autoestimua garatzea. Gizabanakoaren edo taldearen autoestimuan laguntzen badu bihurtuko da balioa balio, eta horrela lortuko da ikasleen jarrera positiboak indartzea. Topaketa informalek eskaintzen digute balioen transmisiorako aukera paregabea, konfiantza eta sinesgarritasuna, memento horietan azaltzen baitituzte ikasleek euren ardura, gurari eta arazoak. Kontuan izan behar da, balio eta esanahi sistema transzendentala, lehenago erlijio zentzua zuena, sekularizaturikoa ari dela ordezkatzen. Eta aldaketa honek diosku, sistema horren beharrizana daukala gizakiak, bere ekintzei azken zentzua emango diena. Eskolak alor honetan orientazio lana bete behar du, teoria neoliberalek bultzatutako bat-bateko zentzua ematen duten sistemek ez dutela gizon-emakumeen sakoneko beharrizanak asetzen erakutsiz. Hori horrela, gizabanakoak, bakarka zein taldeka, aurkituko du bere sistema transzendentala, bere barne-muina aseko duena.  