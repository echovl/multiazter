Docutec Jantzia da kulturizazioaren ispilurik nabarmenena Paradisuak gauza ederra izan behar zuen. Nire umetako mentalitate hartan, honela irudikatzen nuen: zelai berde-berdea, belar motx-motxarekin, arbola asko, baina sagarrondorik ez, eta arto-soro bat, Adan eta Eva sexu-lanean Jainkoaren ezkutuan aritzen zirena. Oraindik irudi hori dago nire buruan, nahiz eta urteak erruz igaro diren. Ez dut inoiz sinistu gure lehenengo guraso jator haiek sagarra jan zutenik, baizik eta Jainkoak, zertan aritu ziren nabarmen seinale zutela, arto-sorotik ateratzen harrapatu zituela. Orduan Evak, sen naturalez, arto-orri batez estali zuen bere pitxitxoa; horrelaxe sortu zen lehenengo jantzia. Beraz, lotsak sortu zuen jantzia. Hain zuzen, lotsa da lehenengo gurasoengandik guk heredatu duguna. Jatorrizko bekatuarena eufemismoa bat besterik ez da. Oraindik horrela segitzen dugu, lotsa izugarriarekin, dena ezkutuan egiten edo dena gordetzen. Jakina, Jainkoak paradisutik bota zituenean, Adanek eta Evak beste klima batekin eta beste baldintza metereologiko batzuekin egin zuten topo. Ia urte osoan edo orduko denboraren kasik ziklo osoan hotz egiten zuen. Eta lurzorua ez zen paradisuan bezain leuna, lahar, ote eta sasiz josia baizik. Adani, eguneroko ogiaren bila, oinak eta larruazala urratu egiten zitzaizkion. Eta ez zuen jaten, prezixo, kopetako izerdiarekin, hotz galantarekin baizik. Orduan ezinbestekoa gertatu zitzaion gorputza babestea. Gainera, landare-orriak eta zuhaitz-hostoak ez ziren aski; zerbait lodiago eta beroagoa nahi zuen, eta, orduan, abereak ehizatu, larrutu eta haien larruaz estali zuen bere soina, eta, bide batez, Evarena. Amodioka jarduteko bakarrik kentzen zuten larrua. Gero, ondorengoengana hedatu zen ohitura. Kain, Abel eta Setengana, hauengandik hurrengoengana, eta, apurka-apurka, kabu gabeko soka luzatu da gureganaino. Soka eten ez da inoiz eten, baina izan ditu krisialdiak. Batez ere, lanaren banaketa sozialak ekarri zituen ondoriorik latzenak. Ausartenak, suertekoenak, indartsuenak edo kontzientziarik gutxikoenak jantzirik onenak eurentzat gordetzen hasi ziren. Batzuek pilatu eta pilatu jarraitu zuten, alfer-alferrik, multzorik handiena larrugorrian utzita. Gaur bertan ere munduaren %90 gaizki jantzita dabil; alegia, pobreziaren mugatik behera. Aberatsak eta pobreak bereizten dituen sinboloa da janzkera. Sinbolo eta sintoma ere bada jantzia. Gizarte aurreratuetan, norbaiten estatusaren adierazlea izan da jantzia, autoak postua kendu dion arte. Jantzia azter daiteke etnologia eta antropologiaren ikuspegitik ere. Hor ditugu herrialde diferenteetako jantzian oinarrituriko folkloreak. Hor ditugu herri berberak ekitaldi eta ospakizun ezberdinetan jantzi diferentea janzteko ohiturak. Hor ditugu traje erregionalak. Euskal Herrian, pilota-partidak era batean jantzita jokatzen ziren, hiletara joateko, jeneralean, jantzi beltza erabiliko zuten; bestetik, astegun buruzurian eta jai-igandeetan ez zuten janzkera bera erabiliko. Orain ere ez, baina aldea ez da hain nabarmena. Gaur egun, jantzia, batik bat, moda da. Moda, aldiz, negozioari atxikia dago. Azkar aldatu behar dira materialak eta modeloak, gauza berriak produzitzen jarraitzeko. Jantzia eta estetika ere elkarrekin lotuak daude. Eta badabil hor jiraka sorgin-gurpil zoro bat, desfile eta ibiltokietan gero eta nabarmenago ageri dena: emakume-gizonezkoen gorpuzkera lirain eta neurrikoa. Azkenean, ez dakigu arropa den gorputzari egokitu behar zaiona ala gorputza den arropari egokitu beharrekoa. Jakina, hortik datozen gaixotasun, frustrazio eta antsietate-aldiak ez dira gutxi eta ez dira makalak! Anorexia, bulimia, depresioak eta beste gaixotasun batzuk sarriegi entzunak ditugu, eta ez naiz alferrikako esplikazioetan luzatuko. Jantzia eta sentsualismoa ere elkarri esku emanda dabiltza aspaldian, auskalo noiztik. Moda eta diseinua etengabe saiatu izan dira pertsonen arteko erakargarritasun sentsuala pizteko moldeak topatzen, batez ere emakumearen kasuan, garaian garaikoa promozionatuz: eskotea, minigona, bikinia, eta, orokorrean, arroparen estu-zabalak, transparentziak, enkajeak, etab. Azkenaldian, ordea, emakumea ez ezik gizonezkoa ere modaren harian eta sentsualismoaren sokan dabil dantzan. Hori da estetika berria, eta hori da denei begitartea alaitzen diena, eta moda-enpresariei patrika berotzen diena. Estetika marketinizatua da agintzen duena, baita funtzionaltasunaren gainetik ere. Eta, ezarian-ezarian, erantzi ditugu, kendu dizkiegu arropa guztiak eta kulero-sostenetan utzi dugu neska, eta galtzontzilo hutsean mutila. Azpiko arropak deitzen genien, euskara modernoa barruko arropak deitzen hasi den arte. Nolanahi ere, ez dago mila alde. Aldea beste honetan datza: berez ezkutuan erabiltzeko edo intimitatean erakusteko diren arropa horiek noiznahi eta nonahi erakusten dira. Esan nahi baita edozein arropa bezain usu dabilela desfiletan eta erakustaldietan. Ez dago gaizki. Pena litzateke hain jantzi politak gordean edukitzea, eta, batez ere, arropak daramatzan pertxa idealizatu horiek ez ikustea. Jantziaren fenomenoa da kulturizazioaren ispilurik nabarmenena. Historiaren bilakaerarekin batera egin dugu aurrera. Benetako arte-lana dira zenbait diseinatzailek asmatu dituen modeloak, aldia-aldian ausartzat hartu izan direnak. Asko dira modari eta arropa-diseinuari esker fama lortu duten jostunak. Esate baterako, hor dugu Balentziaga handia, mundu osoan ezaguna. Marketingaren azkeneko asmakizuna markak sortzea da. Jakina, ondorioa da arropa garestitzea. Etxe batek izena hartzen duenean, hori ere ordaindu egin behar da. Baina, markako arropa horien historian badago afera lazgarri bat. Kasurik gehienetan, hemendik oso urrun egiten dituzte, soldata miserableak ordainduta eta lan-baldintza penagarrietan. Hori ere kontuan izan beharko genuke markako arropa bat soineratu aurretik.