Docutec Graciela Atencio: "Enpresari boteretsuak daude hilketen atzean" Hamaika urtean 400 emakume baino gehiago hil dituzte; gainera, beste 400 desagertuta daude. Gutxi gorabehera, %35 sailean egindako hilketak dira, atzean norbait dago. Gainontzeko kasuetan, bestelako arrazoiak daude edo etxean hil dituzte. Zer gertatzen da Ciudad de Juarez hirian? Hamaika urtean 400 emakume baino gehiago hil dituzte; gainera, beste 400 desagertuta daude. Gutxi gorabehera, %35 sailean egindako hilketak dira, atzean norbait dago. Gainontzeko kasuetan, bestelako arrazoiak daude edo etxean hil dituzte, askotan bikotekideek. Nik sailean egindako hilketak aztertu ditut. Ciudad de Juarez AEBen eta Mexikoren arteko mugan dago. Gure ikerketen arabera, inguru horretako enpresaburu eta narkotrafikatzaile boteretsuak daude atzean. Gainera, inpunitatea dute. Mexikoko Justiziak ez du ikerketarik egin, oso jende garrantzitsua delako. Emakumeak direlako hiltzen dituzte. Sexu gehiegikeria eta tortura ikaragarriak jasaten dituzte. Hildako emakumeek ezaugarri berdintsuak dituzte? Gehienak 11 eta 20 urte bitarteko neskatilak dira; beltzaranak, mestizoak, pobreak eta lantegietako langileak. Mugan bizi direnez, askok ez dute familiarik. Ondo aukeratzen dituzte. Hilketa antolatuak dira, narkotrafikoari lotuak. Jende boteretsu horretaz gain, beste bi talde sadiko daude; ez dakigu enpresaburuekin loturarik duten. Inpunitate handia dago, eta, azkenean, genero bortxakeria hori izurrite bihurtzen da. Zer egin daiteke bortxakeria horren aurka?  Horrelako hilketak ez dira Ciudad de Juarezen bakarrik gertatzen. Guatemalan hiru urtean 1.200 emakume hil dituzte. Desberdintasun sozial handiko gizarteak dira; erabat matxistak. Emakumeak ez du berdintasun ekonomikorik, ezta hezkuntzan ere. Herrialde askotan gertatzen da, baita gizarte garatuetan ere. Borroka sozialeko fronteak sortu behar dira, feminismoari lotuta; gobernuei presioa egin behar zaie, inpunitatea amai dadin. Haurrak berdintasunean hezi behar dira. Emakumeek berdintasun ekonomikoa lortu behar dute. Esaterako, Mexikoko mugan, lantegietako emakumeek egunean hemengo lau euro bakarrik irabazten dituzte. Inpunitatearen inguruan, nazioarteko auzitegiak sortzearen aldekoak gara; bestela, gobernuak auzitegira eraman, ezer ez dutelako egin. Lourdes Portilloren Señorita extraviada filmak islatzen al du arazoa? Bai, noski. Ciudad de Juarezi buruz hitz egitea edo irudietan ikustea desberdina da. Hiri horrek globalizazioaren eragina izan du. 300 lantegi multinazional baino gehiago daude; eskulan merkearen bila joan dira. Pobrezia tasa altua da; giza eskubideak ez dira errespetatzen. Hilketen atzean dagoen giro guztia ageri da filmean.  