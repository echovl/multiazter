Docutec Mugikorrak Bada garaia kontrol soziala areagotu besterik egiten ez duen kontsumo teknologiko mota honi uko egiten diogunok batu gaitezen. Seguru, ideologien gainetik, bizitza ulertzeko ideia komun asko ditugula. FREDI PAIA / Sega potoa, zorroztarria, tamagotxia, zelularra... izen ugari ditu infernuko tresnak. Orain hogeita hamar urte esan izan baligute aldi berean mikrofono, lokalizatzaile, kamera... izango zen trastea asmatuko zela, eta eguneko hogeita lau orduetan gainean eramango genuela, barreak bat baino gehiago itoko zukeen. Baina profezia bete da. Zer edo zergatik da mugikorra atxiloketa batean kentzen dizuten lehenengo gauza (askatasunaren ondoren, noski). Gorroto dut lagun batekin berbetan nagoenean tamagotxiak jo eta lelo aurpegiarekin bakarrik geratzea. Baina jendea ohitu egin da uneoro lokalizatuta egoten. Sarritan entzun ditut zorroztarrien aurkako aldarriak, baina sega potodunen ahotik, betiere. Inkoherentzia paradoxikoa. Neuk ere ez nuke hipokrisian jausi gura. Hogeita hiru urtetan bi egunez izan bainaiz mugikordun. Lehenengoan Ibaizabalen amaitu zuen zorioneko gailuak. Bigarrenean, ostera, Añorgan galdu nuen bertso saioa amaitu eta gero. Zorte ona izan dut, horretan behintzat. Ligatzeko, lagunekin geratzeko, lanak arintzeko, abantailak omen ditu. Baina ordaindu beharreko prezioari (sozialari, ez ekonomikoari) larregi deritzot. Bada garaia kontrol soziala areagotu besterik egiten ez duen kontsumo teknologiko mota honi uko egiten diogunok batu gaitezen. Seguru, ideologien gainetik, bizitza ulertzeko ideia komun asko ditugula. Tamagotxiak errekara!