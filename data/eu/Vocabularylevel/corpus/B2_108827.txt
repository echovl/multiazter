Docutec Prest al zaude, emakume, gau-jai sexyetan parte hartzeko? New Yorkeko CAKE klubetik dator 'moda' berria. Ihes-balbula hori gizasemeen artean aski normala den arren, orain emakumeak dira beren sexualitatea aztertuz dibertitzen direnak, betiere fintasunaren mugak behar bezala errespetatuz. Emakumeek beren klubak ari dira antolatzen, musika entzuteko, strip-tease saioak egiteko, edo bideoz masaje sentsualak nola ematen diren ikusteko. Klub horretara hurbiltzen diren guztiek badakite zertara joaten diren eta ez dute jendearen esamesen beldurrik. Cake kluba New Yorkeko famatuenetakoa da. Goi-mailako emakume batzuek - enpresaburuak, psikologoak, eta abar - sortua da, sexu-kutsuko emanaldiak antolatzen dira eta mugimendu aitzindari berezia jarri dute martxan. Hasieran, ahoz aho zabaldu zen albistea, gero Interneten bidez eta gaur egun Manhattango gizartearen kultura-zentro bilakatu da. Gaur egun 10.000 partaide ditu klub horrek eta 3.500 pertsonak bisitatzen dute egunero web orria. Gainera, topaketak eratzen dira moda-guneetan sarrera 10 dolar ordainduta. Uste da aurki Cake klubaren antzeko bilkurak munduko beste leku askotara zabalduko direla. Bi emakume seriosen proiektua Bi emakume dira mugimendu horren sortzaileak, Melinda Gallagher eta Emily Kramer, txikitako lagunak, eta beren estiloarekin eta erakargarritasunarekin oso ospetsu bihurtu dira New Yorken. Horien plataformak egundoko eragina izango du sexualitate-aldaketan emakumeen artean. Atzean geratu dira errepresioak, eta mundu berri bat irekitzen zaie emakumeei sexu-jarrerari dagokionez. Ez da hain erraza Cake klubeko partaide izatea, ez baita edonor onartua izaten. Berrogeita hamar dolar ordaindu eta eskubidea dute Cake firmapean antolatzen diren jaietara joateko. Emakumeen sinboloa den klub hori New Yorken sortu zen, eta aurten San Frantziskora eta Los Angelesera zabalduko da, eta laster, munduko beste zenbait hiritara. Melinda Gallagher sortzaileetako batek, 28 urte ditu, eta honela mintzatu zen orain dela gutxi :'Osasun Publikoari buruzko ikasketak egiten ari nintzela, konturatu nintzen pornografiaren mundua gizasemeen mendean zegoela. Eta horrek galdera bat eragin zidan neure buruari: Zer nahi dute benetan emakumeek? Giza sexualitatearen arloko masterra burutu nuenean, ohartu nintzen zerbaiten falta sumatzen zuela emakumeak. Orain arte, feministek gordean bakarrik ausartzen ziren sexualitateaz mintzatzera, eta orain agerian egin nahi dugu hori. Gure egitekoa emakume-sexualitateaz orain arte egiten ez zen bezala mintzatzea da eta dagokigun bezala jokatzea'. Strip-tease egin nahi? Emile Kramer-ek 23 urte ditu, eta bat dator Melindarekin : 'Beste emakume asko bezala, sexu-bizitza atsegingarriago baten bila nenbilen, askotan esaten nion neure nobioari, nik ohean zer nahi nuen azalduz. Nire taldeko emakumeekin hitz egitean, haiek ere arazo berbera zutela ohartu nintzen. Aldi berean, konturatu nintzen sexualitatea ez dela adiskideren batekin ohean egotea. Nik neure sexualitatea garatu nahi nuen. Horregatik, erabaki genuen emakume-talde bat leku atsegin eta sexy batera eramatea. Gustatuko litzaiguke norbaitek gugatik hori egin izana, horregatik egin genuen besteengatik hori'. Robin Cake klubeko partaide da hasiera-hasieratik. Haren aurreneko abentura strip-tease gau bat izan zen hiriko lokal txiki batean: 'Ni ez nengoen benetan urduri, probatu egin nahi nuen. Oso arraroa zen han egotea, sexu-jostailu esplizituen aurrean, baina dibertigarria izan zen eta sexya. Oso gauza atsegingarria da sexuaz hitz egitea, beldurrik gabe, irainik eta gaitzespenik jasotzeko ikararik gabe'. Hark beste adiskide batzuk gonbidatu zituen, eta asko gustatu zitzaien gehienei. 'Oso gutxik sentitu zuten beldurra. Nire emakumezko adiskide bat, banketxean lan egiten zuena, oso kontserbadorea, gauza gogortzat hartu zuen hura. Film bat ikusten hasi eta handik hamar minutura gorri-gorri jartzen hasi zen, eta ez zuen nahi izan ikusten jarraitu. Baina gehienek oso dibertigarria dela uste dute. Arrakastarik bai, gure artean? Kontua da: ondo funtzionatuko al luke gure artean Cake klubaren antzeko zerbaitek? Seguru asko denbora kontua izango da, eta helduko da gurera ere. Garai batean ez ziren ezkondu aurreko agur-afaririk eratzen, gaur egun, ordea, emaztegaiaren lagunek horrelako enpresen zerbitzuak kontratatzen dituzte, boy edo drag queen batek ikuskizunen bat aurkez dezan. Bestalde, badira afariarekin batera ikuskizun erotikoak aurkezten dituzten jatetxeak ere, beraz ez dirudi hain urruti gaudenik Cake klubaren antzeko ekimenetik. Bitartean, agian interesatuko zaizu New Yorken edo Estatu Batuetan hurrengo hilabeteetan eratuko dituzten gau-jaiak zein izango diren jakitea. Horretarako, aski duzu web ofizialean sartzea: www.cakenyc.com