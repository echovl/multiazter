Docutec Telebista Telebista-kateen azken helburua etekin ekonomikoa ateratzea da. Eta hori publizitatearen bidez lortzen da. Bestetik, botereari interesatzen zaion pentsamendu eta kultura bakarra sustatzen ditu. Ze alternatiba geratzen zaigu? RUFINO IRAOLA Telebista-kateen azken helburua, beste edozein enpresarena bezalaxe, etekin ekonomikoa ateratzea da. Eta hori, nik dakidanez, publizitatearen bidez lortzen da oraingoz. Beraz, telebistan ezer ikusi nahi duena derrigorturik dago iragarki mordoa tragatzera. Iragarkien eginkizun nagusia da beharra sortzea, gabezi sentsazioa piztea, erosteko irrikari eragitea. Baina iragarki baten eta bestearen artean, ikus-entzulearen arretari eutsi behar zaio, eta, horretarako, gauza batzuk hobeak dira beste batzuk baino: sentsazionalismoa hobea da programa serio bat baino, liskarrak gehiago seduzitzen du adiskidetasunak baino, prentsa arrosak tira handiagoa dauka kulturak baino. Bestetik, telebistan bizkor hitz egin behar da, eta azkar pasatu irudiak, patxadak ez du balio telebistan; pentsatzeko denborarik eman gabe ikusi eta entzunarazten dizute dena. Ez da, ordea, dirua bakarrik; agintea ere bada, eta, horrekin batera, pentsamenduaren kontrola eta uniformitatea. Telebistak adinako indarrarekin ezerk ez ditu potentziatzen pentsamendu bakarra eta kultura bakarra; hori bai, botereari interesatzen zaiona. Tankeek adina indar duela telebistak esan zuenak ez zioen ez dena. Duela gutxi El Mundon irakurtzen nuenez, 100 konpainia handi dira munduko telebista-katerik inportanteenen jabe. Esate baterako, Dysney da ABCren jabea; General Electric, NBCrena; CBS Westinghouse-rena da; Antena 3, Telefonicarena. Ze alternatiba geratzen zaigu? Ez zait hauxe besterik bururatzen: odol gehiegi edanda lehertzen den akainak bezala egingo dugu guk ere plaf! egun batean. Bien bitartean segi dezagun lasai, derizkioguna ikusten, kritikoak ala pasiboak izan behar dugun pentsatzeke.