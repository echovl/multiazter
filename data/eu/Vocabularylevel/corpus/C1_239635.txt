Docutec Marie Darrieusecq: "Liburu gehienak alferrikakoak dira" Amets Arzallus kazetariak elkarrizketa interesgarria egin dio Marie Darrieusecq-i. Idazle lapurtarra Basusarrin jaio zen 1969an. 1996an atera zuen lehen eleberria 'Ahardikeriak' (Truismes) best-seller izan zen, orain gutxi euskaratua izan dena. AMETS ARZALLUS Bakantzetan harrapatu dugu Marie, liburu bat bukatu berri, eta bertze hiru buruan itzulika ari. Ur ertzean hartu gaitu, Biarritzeko Ibarritz hondartzan. Uhainen erritmoan, idazteaz, bere liburuez, euskal literaturaz, eta Euskal Herriaz mintzatu gara. Zertarako idazten duen galdetu, eta Mariek, «begira olatu hori, ikusten duzu, begira ezazu berriz. Milaka aldiz ikusi duzu, baina begira ezazu bertze behin, begi berri batzuekin...». Eta Marie mintzo zen artean, ehunka olatu lehertu dira gure aurrean. Euskara omen zen zure ama hizkuntza. Ama hizkuntza, zentzu hertsian. Euskara baita ene amaren mintzaira, ene amatxirena, ene birramatxirena... baina ene mintzaira ez da. Etxean anitz entzun nuen, ttipia nintzelarik ama euskaraz mintzo zitzaidan, pentsatzen dut konprenitzera iritsi nintzela, baina ni ez naiz sekula mintzatu. Gainera, erranen nuke, bortizki ukatu nuela bi urte nituelarik. Ene aitaren eraginez gehienik, aita euskalduna izanik ez zen euskaraz mintzo, eta beraz, arrazoi politikoengatik izan zen nolazpait errateko. Azkenean, bidea gibelera egin behar izan dut, berrikasteko bidea korritu, eta bi urtez aritu izan naiz euskara ikasten, baina Parisen aski zaila egiten zait, eta utzia dut. Ahardikeriak idaztea bukatu zenuelarik zerbait handi idatzi zenuela ohartu zinen? Ez publikatzeko modukoa izateko beldurra nuen. Baina zorionez, sei edizio etxetara igorri, eta aste batez lauk baiezkoa eman zidaten. Izugarria zen, bizitza salbatu zidan, ez nuen irakasle izan beharrik ukanen, idaztetik bakarrik bizitzen ahalko nintzen. Ene betiko ametsa zen. Ondorio txarrak ere utzi zizkidan, jelosia batzuk, lagunak galdu, baina bon, aldaketa, bortitza izanik ere, zorionekoa izan zen. Zenbat fasetan zatitzen duzu liburu bat idaztea? Liburu baten idazteko hiru fase badira. Hiru fase eta bi urte guti gorabehera. Bada ameskeria fase bat, zenbait hilabete irauten duena. Hor atzematen ditut liburua gidatuko duten ahotsak, edo ahotsa. Ameskeriaren ondotik, momentu batez, lehen esaldia entzuten dut. Eta lehen esaldi hori da motorrean giltza sartzea. Handik landa bera aitzinatzen da. Eta joanean-joanean, sinpleki azken esaldira iristen naiz, entzuten dut azken esaldia, lehen esaldia entzun nuen bezala. Erran nahi du harrapatu nahi nuen guztia, bildu nahi nuen guztia, jasoa dudala. Eta orduan hasten naiz berriz irakurtzen. Berrirakurpenaren faseak, bertze faseek bezain bat irauten du. Sei, zazpi, zortzi aldiz arrairakurtzen dut liburua, etapa bakoitzean zuzenketa ezberdinak eginez. Gertatzen ahal zait esaldi berdina hogeita hamar aldiz irakurtzea, edo bi oren hitz baten gainean iragatea. Hori da ene ofizioa. Liburua izugarri saldu zen, eta orotariko kritikak jaso zituen, aldekoak bezala aurkakoak. Nola hartzen zenituen kritikak? Ez nituen entzuten, hain fite zihoan dena. Eta jendeak hainbeste zozokeria kontatu ditu. Gisa guztiz, liburuaren itzulpenei esker, fite, bidaiatzen hasi nintzen, eta horrek anitz lagundu nau, Frantziatik kanpo bainintzen usu. Hainbeste zozokeria kontatu dira? Bai. Adibidez liburu pornografikoa dela erraten duen kritika lerro guztia tronpatzen da. Ez da egia, ez da liburu pornografiko bat, ahotsa ez baita pornografikoa. Emakume gazte horren inozentziak egiten du erraten duen guztia ezin dela pornografikoa izan. Eta, gainera, biziki eszena guti badira pornoak. Beti dira bere begiradaz deformatuak. Idazten ahal nuen liburu pornografiko bat, ez dut deus horren aurka, baina ez zen preseski liburu hori. Beraz hor bada akats bat. Eta bertze huts handia izan da, feministek erran dutelarik liburu misogino bat dela. Ez naiz batere ados. Enetzat liburu anbiguo bat da, ez dut uste mezu konkretu bat duenik, baina mezu bat baldin badu, deus baino gehiago da feminista. Erraten duzu Ahardikeriakekin ezagutu duzula idazle izatearen alderik onena eta alderik txarrena. Zein da txarrena? Komunikabideen bortizkeria, irain eskutitzak, barnean komuneko papera dakarten gutunazalak, gauza ikaragarriak! Dena gorde dut gainera, atzematen dudalako lekukotasun soziologiko bat dela. Baina, bon, nik ez dut nehoiz hori biziki serioski hartu, belarri batetik sartu eta bertzetik atera. Banuen inkontzientzia modu bat. Nik nahi nuena idaztea zen. Eta mundua ikusteko begi berri batzuk eskaintzen ez dituen liburuak, merezi du? Ez. Liburu gehienak alferrikakoak dira. Bereziki egun, gero eta gehiago publikatzen denean, liburuen gehiengoa zinez ezdeusa da. Beharrik, badira bakar batzuk onak hala ere. Zuk frantsesez idazten duzu. Gabriel Garcia Marquezek erran zuen frantsesa hizkuntza hila dela. Biziki maite dut Gabriel Garcia Marquezen probokazioa. Frantsesak hain dira harro haien hizkuntzaz, haien patrimonioaz, ez dela gaizki hori erratea, on egiten die, munduan arrakokatzen ditu. Munduko hiru hizkuntza handiak, ingelesa, gaztelera, eta txinera dira, eta gero frantsesa. Eta frantsesak ez dira beharbada horretaz ohartzen. Egia da frantsesa literarioki prestigiodun hizkuntzatzat hartua dela, baina latina ere prestigiodun hizkuntza zen literarioki, beraz ez dakit sobera zein den frantsesaren etorkizuna. Euskara hizkuntza hila dela ere erran izan da... Frantsesak jasan dezakeena eta euskarak jasaten duena ez da batere mehatxu berdina, euskararena anitzez zuzenagoa da, errealagoa. Bon, frantsesak duen mehatxua ere erlatiboki erreala da, baina frantsesak beti iraunen du Frantzian, Frantzia estatu bat baita. Hori da euskararen arazoa. Le Pays, abuztuan aterako duzun liburuaz, aurrera ezazu zerbait. Liburu horren oinarrian galdera batzuk badira: «Zer da herri bat? Herri bat existitzen ahal da estaturik gabe? Hizkuntza batek bizirauten ahal du estaturik gabe? Herria hizkuntza ote da?». Horrelako galderak dira, euskaldun guztiek pausatzen dituztenak funtsean. Bistan da Euskal Herritik inspiratua dela, baina ez da Euskal Herririk aurkitzen, ez naizelako idaztera iristen errealitateari kolatuegia naizelarik. Beti urrundu behar naiz, urrunduz heltzen naiz hobeki mintzatzera. Eta istorioaz zer erran? Badira mamu batzuk, bada itsasoa... Biziki maite dut, biziki orekatua atzematen dut.       