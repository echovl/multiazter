Docutec Iñigo Segurola: "Ez dut ilea moztu behar izan jendeak ni aintzat hartzeko" Iñigo Segurola (Donostia, 1967) telebistari esker ezagutzen dugu. Batez ere, astero ematen dituen lorezaintza-gomendioek eman diote ospea ikus-entzuleen artean. Bere ogibidea eta pasioa, ordea, ez da lorezaintza, paisaiak sortzea baizik. Nekazaritza ingeniaritza ikasketak egin zituen Iruñean eta ondoren, paisajista ikasketak Edinburgon (Eskozia). Orain 18 urte sortu zuen "Lur paisajistak" enpresa Oiartzunen, eta gaur egun Euskal Herriko hiri eta herri askotako lorategi, parke eta berdeguneak sortzen dihardu. Paisaiak sortzea da bere egitekoa eta bere lanbidearen errebindikazioa egitea, berriz, erronka nagusia. Zein da paisaia-sortzaileen egitekoa? Arkitektoek eraikinen proiektuak egiten dituzte eta euren lana ez du inork zalantzan jartzen. Guk, berriz, parke eta lorategien proiektuak egiten ditugu, baina ez da gure lana onartzen. Europan paisajistaren ekarpena hedatuta dago, Euskal Herrian, ordea, ez. Lur-eremu bat eraldatu behar denean eta hiriaren hedapena planifikatu, paisaia aldatu egin behar izaten da, eta hausnarketa horretan paisajistok badugu zer esana. Ingurune naturalaren ekarpena, uraren tratamendua eta lur-eremuaren balio ekologikoaren babesa dira, besteak beste, guk jorratzen ditugun gaiak.  Lorategi publiko zein pribatuak sortzeko garaian zein dira egungo joera edo tendentziak? Gu hasi ginenean, lorategien egoera gaurkoa baino askoz kaskarragoa zen. Berdeguneak egokitzeaz eta txukuntzeaz gainera, ornamentazioaren aldeko joera zegoen garai hartan. Urteak pasa ahalean, ordea, lorategi eta parke gehiago eraiki dira eta naturaltasunaren aldeko joera piztu da. Esan dezakegu joera ona dela, balio ekologikoak kontuan hartzen dituelako. Bizi garen memento postmoderno honetan, badago kontzientzia ekologikoa. Edozein ingurunek izan dezake aberastasun ekologikoa eta gizartea hortaz jabetu egin da.  Gauza berriak proposatzen saiatzen zarete. Esaterako, orain urte batzuk loreak erabili beharrean barazkiak erabili zenituzten proiektu batean, ezta? Bai, orain urte dezente Donostian guk eginiko proiektu batek sekulako arrakasta izan zuen. Denboraldiko loreen aldaketa urtean birritan egiten da, udaberri eta udan, eta udazken eta neguan. Bigarren horretan, tulipa, pentsamendu eta beste lore batzuen artean azak, zerbak eta beste barazki batzuk sartu genituen. Barazki batek badu potentzial estetikoa eta hori aldarrikatu nahi izan genuen. Jendea harritu egin zen eta asko hitz egin zen hartaz. Beraz, barazkien lorategia deitzen den tendentzia egon badago, Frantzian batez ere, "Le potage" izenekoa. Barazkiekin soilik sorturiko ortuak lorategi moduan eraikitzen dira.  Zein ezaugarri izan behar ditu zuen proiektu batek? Proiektu bakoitza mundu bat da, baina guztiek derrigorrez hiru funtzio bete behar dituzte: lorategi edo parkea pertsonei zuzenduriko espazioa da eta haien nahiak ase behar dira espazio horretan, funtzio soziala da hori. Hurrena, funtzio ekologikoa da. Parke edo lorategia natura-gunea da, eta beraz, prozesu ekologiko ezberdinak jorratzeko lekua da. Eta azkena, funtzio estetikoa dugu. XXI. mendean badaude eredu artistikoak eta horietaz baliatu behar dugu egiten ditugun proiektuak lantzeko. Hau guztia dela eta, egitasmo batzuk artistikoagoak izan daitezke, beste batzuk ekologikoagoak eta beste asko, funtzionalagoak.  Estetikak garrantzi handia du gaur egungo gizartean, hala ere? Estetika helburu asko lortzeko bidea da. Ekologia, ordea, kulturizatu egin behar dugu. Ekologiak duen estetika narrasa onartu behar dugu. Pagadi baten estetika, adibidez, asko gustatzen zaigu, baina basamortu ekologikoa da, han ez dago bizitzarik-eta. Sasi-lekua, berriz, oso narrasa izan daiteke, baina oso aberatsa da, ikuspegi ekologikoari erreparatzen badiogu. Estetikaren bidez, sasi horiek txukun ditzakegu. Hauxe litzateke gure erronka: ekologiaren espresiobideak onartzea.  Udaberriaren atarian, zein gomendio emango zenieke irakurleei? Baratzea jartzeko esango nieke. Bai balkoian, terrazan edo lorategian. Baratzeak lan handia eskatzen du, baina sekulako poztasuna ematen dizu zuk landutako fruitua jasotzeak. Hemengo produktuen ekoizpena, lurra eta natura maitatzeko oso bide polita da. Naturaren zikloarekin bat egiten duzu baratzea lantzean.  Telebista-kate batek egin zintuen ezagun. Beste leiho bat izan da zuretzat. Zertan lagundu dizu telebistak? Gauza bat da telebistan ematen ditudan lorezaintza-gomendioak, eta beste kontu bat paisaien arloan egiten dudan lana. Lorezain eta paisajisten artean alde handia dago, baina telebistan agertzeak ezagunago bihurtu nau eta horrek komunikabideetan elkarrizketak egitea dakar. Kazetari guztiak etortzen dira lorezaintza-gomendio eske, baina nik nahi ditudan galderei erantzuten ikasi dut, eta, honela, paisaiak sortzeari buruz hitz egiteko bide bat aurkitu dut. Uste dut Gipuzkoan gai honi buruz berba egitera ohitu garela, alegia, sentsibilizazioa lortu dugula. Gainera, telebistari esker, nik ez dut ilea moztu behar izan jendeak aintzat hartzeko, edozein alkaterengana joanez gero, adibidez, ondo hartuko ninduke.  Zure lanbidearen onarpenaz jardun duzu. Zer egin beharko litzateke Euskal Herrian hori lortzeko? Euskal Herrian, Espainian, Katalunian... ez dago paisajista izateko ikasketa ofizialik. Nik badut Europan onetsitako titulazioa. Edinburgon egin nituen ikasketa ofizialak, baina nire herrian edo Espainian ezin dut paisajista moduan lan egin, ez duelako balio ofizialik. Horrek beti arkitektoen eskutik joan beharra dakar. Nik uste dut ikasketa ofizialak hemen egiteko aukera eduki beharko genukeela, izan ere, bultzada handia emango bailiguke. Gainera, administrazioek gurekin zuzenean lan egiteko aukera izango lukete.  Zuen ogibidea aldarrikatzen ere aitzindari zara, ezta? Azken 15 urteak honetan lanean aritzeak eskarmentu handia eman digu. Gauza asko ikasi ditugu. Paisajistaren kontzientziak ez du zerikusirik arkitekto edo ingeniari baten kontzientziarekin. Haiek hilik dauden materialekin eraikitzen dute eta lana amaitzean mementorik gorenean dago euren sortze-lana. Gure lanean bestela gertatzen da. Guk parke bat egiten dugunean, aldatzen ditugun arbolak txikiak dira. Parke horrek 30 urte beharko ditu eskaini dezakeen guztia emateko. Proiektua egiteko garaian, denboraren joan-etorria hartu behar dugu kontuan. Ezin dugu nahi duguna proiektatu naturaren gorabeherak kontuan hartu gabe. Transcription:[+] Transcription:[-] Iñigo Segurola - transkripzioa Zein gomendio egingo zenieke irakurleei beraien lorategi txikietan, bai loreak eta landareak gustuko dituztenei zein gomendio egingo zenieke? Ba... baratza bat jartzeko. Espazioa falta dutenei? Bai balkoian, bai terrazan edo lorategian bertan. Baratza bat oso exijentea da, gainean egon behar da, asko zaindu behar da, eta askotan ba... uzta iritsi arte lan asko egiten dugu eta gero uzta datorren garaian agian denak kale egiten du, adibidez tomatearekin askotan gertatzen da ez, herdoilak jota denak galtzen dira batere fruiturik eman gabe. Nik azken urteetan baratza betidanik eduki izan dut, lehenago igual lorategiari askoz ere jaramon gehiago egiten nion, baina azken urteetan nabil erotuta baratzarekin, eta da nolabait baratza lantzea, gero bertatik ateratzen duzuna jatea eta hori da gozamen bat, eta hori da nolabait lurra eta natura maitatzeko bide oso polita. Beste kontu bat Iñigo. Zu ezaguna zara. Horrek aukerak eman dizkizue zeuek zeuen lanbidea nahi duzuen moduan garatu ahal izateko? Beste leiho bat izan da, dudarik gabe. Gauza bat da telebistan egiten ditudan aholkuak eta horiek dira lorazaintzako aholkuak eta bestetik dago nik nire lanbide bezala paisajista munduan egiten ditudan lanak, ez. Bat izan daiteke nire lana proiektatzea, nire lanbidea eta bestea da aholku praktikoak ematea. Lorezain eta paisajisten artean badago tarte handi bat, ez. Baino, igual, telebistan ateratzeak eman dizkidan gauza onak izan dira... ba elkarrizketa hau bezala, ba... nire bizitzan elkarrizketa asko egin dizkidate. Beti etortzen ziren holako aholku tipikoaren bila... udaberria dator, zela jarri behar ditugu, balkoitan zein landare jarri behar ditugu. Eskerrik asko! Eta nik, ba bueno ikasi nuen kazetariei ez niela erantzun behar egiten zizkidaten galderei, baizik eta nik kontatu nahi nuena azaltzeko bide bat izan zitekeela elkarrizketa hori. Orduan ni hasi nintzen paisajismoaz hitz egiten, eta lortu dudana da Gipuzkoa mailan gutxienez horrelako sentsibilizazio bat egotea, ez. Jendeak badaki paisajismoa gutxi gorabehera zer den eta beste leku askotan ez daude horren ohituak paisajismo hitza entzutera. Eta bestetik igual, telebistak eman didan beste gauza on bat izan da nik ez dudala ilea moztu behar izan jendeak ni serioski hartzeko. Ni joan naiteke edozein alkaterengana edozein itxurarekin eta badakit errespetatzen nautela, ba telebistak hori ematen dizulako, nolabaiteko errespetua zurekiko. Hori ondo dago. Gero galtzen dituzun gauzak, batez ere anonimatua, hori gogorra da galtzea. Eta konturatzen zarenean ez duzula bizitza pribatu bat, beste pertsona normal batek bezala. Kalean zaudenean badakizu edonork ezagutuko zaituela.