Docutec Klonazio terapeutikoaren alde egin behar da Zientzialariaren hitzaldiko pasarteak jasotzen dituen albistea. Klonazioaren inguruan iritzia ematen du; klonazioa terapeutikoaren aldekoa da, ez erreproduktiboaren aldekoa. Igarkizunak ere egiten ditu. Giza genomaren sekuentziazioa, klonazio teknikak eta arazo etikoak izan zituen zientzialariak hizpide Margarita Salas: «Klonazio terapeutikoaren alde egin behar da» Hitzaldia eman zuen atzo iluntzean Tolosan Espainiako biologo molekular entzutetsuak ARANTXA IRAOLA/ tOLOSA Ospe handia du Margarita Salas zientzialari espainiarrak. 1938an sortu zen, Asturiasen, eta biologia molekularraren eta biokimikaren eremuan ibilbide oparoa egin du, aski miretsia. Besteak beste, Severo Ochoa Nobel sariduna izan zuen maisu. Atzo, Zumardi 2002 jardunaldien barruan, Tolosan izan zen. Biomedikuntza XXI. mendean hitzaldia eman zuen. Giza genomaren sekuentziazioa eta klonazio terapeutikoa izan zituen hizpide, oparo. Jorratzen dituen gaiak aktualitatearen zurrunbiloan murgildutakoak izaki, kazetariekin hitz egiteko ere izan zuen tarte bat. «Giza genomaren sekuentziazioa urrats handia izan da», azaldu zuen. Horri esker zientziaren eta medikuntzaren alorrean aurrerapen handiak egin ahal izango direla iragarri zuen. Zenbait eritasun hobeto ulertu ahal izango direla, eta sendabide eraginkorrak aurkitu ere bai. Nolanahi ere, genomaren lehen zantzuak argitu ahala zientzialariei galdera handiak sortu zaizkiela onartu zuen Margarita Salasek. «Genomikatik proteomikara igaro gara; giza genomako proteinak zein diren argitu behar da orain». Era berean, gizakia gainerako espezieengandik ezberdintzen duten geneak zein diren argitzeko ikerketa ugari egin beharko direla esan zuen, bai eta norbanako bakoitzaren izaera zerk zehazten duen jakiteko ere. «Izan ere, atera kontuak, bi pertsonaren artean genomak oso igualak dira; ezberdintasuna soilik %0,2koa da, oso txikia. Ezberdintasun horretan datza indibidualtasuna». Ikerketa horietan giza genomarekin lotutako datuen publikotasuna ozen aldarrikatu behar dela oroitu zuen. «Gizakiaren ondare da giza genomaren sekuentzia. Konpainiek ezin dute patentatu», esan zuen. «Genomatik abiatuta asmatutako aplikazioak patenta daitezke; genoma bera ez». Klonazioari buruz Klonazio terapeutikoari buruz zabal jardun zuen atzo Margarita Salasek. Klonazio mota hori enbrioi klonikoak ikerketarako sortu eta bideratzean datza. Horren alde dagoela esan zuen. «Nire ustez, lagundu egin behar da klonazio terapeutikoa». Hala, agintariek klonazio mota hori «babestu» behar dutela esan zuen. Klonazio erreproduktiboaren aldeko hitz bakar bat ere ez zuen esan, ordea. «Arduragabekeria galanta da egun klonazio erreproduktiboa saiatzea», azaldu zuen. «Teknika ez dago horretarako prest, eta malformazioak dituzten umeak sortuko lirateke». Espainiako ernalkuntza artifizialeko erietxeetan izoztuta dauden giza enbrioien erabileraren inguruan ere argi eman zuen iritzia. «Espainian denera 40.000 dira eta 10.000k ja gordeta egoteko epea igaro dute... Zentzuzkoa litzateke enbrioi horiek ikerketara bideratzea». Zalantzak Informazio genetikoari esker lortu ahal izango diren datuen inguruan lorpen handiak iragarri zituen Margarita Salasek. Kezkak ere aipatu zituen, argi. «Esaterako, egun lanpostu batean sartzeko analisi genetikoak galarazita daude, baina nork ziurtatzen du geroan ere hala egongo direla? Asko eztabaidatu beharko da horren gainean». Zalantza askoren inguruan, gainera, maiz legeak deus ez duela argitzen esan zuen. «Zientzia oso azkar doa, eta legeak atzetik doaz», azaldu zuen. «Normala da hori, baina legeak oso atzean ez geratzea da kontua». Nekazaritza transgenikoaren inguruan, berriz, baikor hitz egin zuen. «Eraldaketa genetiko ñimiñoa izaten dute», azaldu zuen. «Nire ustez, gizakiarentzat abantailak baino ezin dituzte ekarri». Argi utzi zuen, hala ere, aurrerapen horiek ezin direla diru gosearen menpe utzi. «Zientziak aurrera egin behar du, baina betiere gizakiaren mesedetan». Geroa Zientzialariaren igarkizunak Etorkizunean biomedikuntzaren alorrean egingo diren aurrerakuntza garrantzitsuenak iragartzeko eskatu zioten atzo kazetariek Margarita Salasi. Adeitsu erantzun zuen. «Garuneko gaixotasun larri zenbaitentzat sendabidea aurkituko dela iruditzen zait», azaldu zuen. Parkinsonen eritasuna, Alzheimerrena, dementziak... izurrite bihurtzen ari dira, izurrite sendagaitza. «Baina iruditzen zait biomedikuntzak etorkizunean urrats handiak egingo dituela garunak nola lan egiten duen ulertzeko», azaldu zuen. «Nire ustez, horixe izango da etorkizuneko biomedikuntzaren erronka garrantzitsuenetarikoa». Iragarkizunak ametsekin ere nahasi zituen Margaritas Salasek. «Hiesaren kontrako txertoa, esaterako, aurkikuntza ederra litzateke».