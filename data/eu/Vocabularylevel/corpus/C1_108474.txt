Docutec Maialen Lujanbio: "Txirritaren iloba bakarra" 2/2 Hitzak hizpidea dakar. Bertsolari-txapelketa nagusiak, berriz, hitz-uholdea: kronikak, erreportajeak, iritziak, esamesak... Hori guztia aitzakia hartuta, jo dugu Maialenengana. Baina, egia esan, bertsolariak adina jakin-min sortzen digu Maialenek berak. Eta zeinen gauza erraza den berarekin hitz egitea! PELLO ESNAL.- Ia derrigorrezkoa ere bada, Maialen, azken bertsolari-txapelketatik hastea. Nahiz eta, agian, gai amorragarria ere izango den zuretzat...MAIALEN LUJANBIO.- Denbora pasa da. Baina sentsazioa daukat oraindik ez dela txapelketa bukatu. Izan ere, oraindik horren ondorenekin gabiltza bueltaka, analisiak egiten, komentarioak, azterketak... Anoetako eguna oso betegarria eta polita izan zen denontzat, edo gehienontzat. Eta udazken osoa ere bai. Baina, egia esan, ondorena gogor eta astun samarra izaten ari da, nahiko luze doa... P. E.- 'Zer-nolako saioa izan zen finalekoa!', entzun diogu askori. Eta 'zer-nolako sorpresa Maialenena!' ere bai, bati baino gehiagori. Zuk ere entzungo zenituen horrelakoak...M. L.- Bai. Bertsolaritzatik urrun samar dagoen jende dezente ari da, bazterretan, asko baleki bezala hizketan eta komentarioak eginez: nola kantatu genuen, nola portatu ginen, zer jarrera hartu genuen, zer arrazoibide... Ez dakit. Badirudi lau urtean behin edozeinek baduela jakituria, maila nahikoa, guri buruz edozein komentario egiteko. Lau urtean behingo bertsoaren 'olinpiada' horretan, jende asko hurbiltzen da, urtean zeharreko saioetara hurbiltzen ez dena. Orduan, normala den bezala, asteroko martxan baino publiko zabalagoarengana iritsi ginen; finala delako gure eskaparaterik handiena. Askok sorpresatzat hartu du ni hor puntan egotea, edo hainbeste gazte finalean ikustea. Nik, ordea, uste dut gazteak gazte izanda ere, hamar urte gutxienez badaramagula bertsotan eta ez dela hainbesteko nobedadea. Betidanik jarraitzen gaituen jendea ez da hainbeste harritu. P. E.- Esaterako, eskuetan dugu liburuxka bat, 1988koa: Gipuzkoako Eskolarteko Bertsolari Txapelketa.Hortxe dago, argazki batean, Maialen ia umea, mutilen artean ezkutatuta...M. L.- Hor, hamabi urte izango nituen. P. E.- Hamabi urte eta bat-bateko bertsoak kantatzen.M. L.- Bai. Hori izango zen lehenengo txapelketa: nik parte hartu nuen lehenengo txapelketa. Eta, egia esan, bat-bateko bertsoak egitea orduan lan handia zen. Gogoan daukat asko kostatzen zitzaidala zortziko handi bat osatzea. Niretzat apustu handia zen bukaerara iristea. Hamaika urterekin hasi nintzen. Eta urtebete neraman bertsotan, batez ere paperean koplak eta bertsoak idatziz. Eta bat-batean zortziko handi bat edo bertso bat osatzea ahalegin handia zen. Beti zegoen ez iristeko arrisku hori. Eta beti beldur horrekin joaten ginen. P. E.- Beraz, 1988an parte hartu zenuen lehenengo aldiz txapelketan batean. Handik hiru urtera, berriz, 1991n, Lizardi sarian ikusten zaitugu Zarautzen, bertsolari gazteen txapelketan. Agurra ere lotsagabe samarra egin zenuen, marimatraka bati dagokion moduan:Hamalau lagun honera ahal deguna egitera.  Ezagutzen det atzeko lagun hauen jokaera. Taktika badet, gainera, kontra egiteko era: Kruifek bezela defentsa gabe, beti atakera. Bizitza osoko programa ematen du: 'beti atakera'. Artean, hamabost urte besterik ez zenituen. M. L.- Erasorako jarrera hori, taktika hori hor daude, baina ez da kontzientea izan. Gertatzen da nire postura bertsolaritza-munduan ia derrigor kontra egitekoa zela. Halakoa zen testuingurua: neska gaztetxo bat, gizon helduen aurrean. Entzuleari begira, hori da agian jarrerarik efektistena eta arrakastarik errazena lortzeko modua: erasoa eta zirika jardutea. Orduan, hasi berrietan, entzuleen begietara oso efektista zen umetxo lotsagabe bat gizon bati horrelakoak esaten entzutea. Hala ere, gero, denboraren joanean, errazkerian erortzeko arriskua ere bazegon. Eta uste dut ahalegin handia egin dudala estereotipo hartatik pixka bat atera eta bestelako bideak urratu eta garatzen. Garai bateko lotsagabekeria zirikalari hori ez dut alde batera utzi, baina beste alor batzuk ere lantzen saiatu naiz. P. E.- Urtebete geroago, 1992an, berriro ere Lizardi sarian, Zarautzen, Joxerra Garziak honela jarri zizun puntua kartzelako lanean: Nor zeran jakitea ez litzake txarra. Gogoan al duzu erantzuna? Txirrita zaharrak zuen iloba bakarra.  Erakutsi nahi nuke hark zuen indarra, baina oraindik daukat ikasi beharra. P. E.- Bertan ginenon oroimenean, betiko geratu den bertso horietako bat da.M. L.- Nire gogoan, behintzat, bai. Jendearenean, berriz, seguru asko puntuari emandako erantzuna izan zelako. Izan ere, puntuari ondo erantzutea oso zaila da. Hala atera zitzaidan, bi aldiz pentsatu gabe, bat-batean. Estuasun hartan bota nuen eta, gainera, uste dut bertsorik onenaren saria irabazi nuela. Puntuei erantzutea guretzako apustu bat zen. Oso ariketa zaila da. Aurtengo txapelketan ere ikusi da zenbat kosta izan zaigun. Bertso hori izango da, noski, gaztetxotan puntuari emandako erantzunik onena. P. E. - Beraz, 'Txirritak zaharrak zuen iloba bakarra'...M. L. - (Irribarrez, jostalari) Bai eta ez. P. E.- Baina Lizardi sari hartan, kartzelako lanean, beste bi bertso kantatu zenituen ondoren, gai bati buruz. Honela galdetu zizun Joxerrak: 'nola, non eta zertan ikusten duzu zeure burua hemendik hamar urtera?'. Gogoan zer kantatu zuen?M. L.- Ezta arrastorik ere. Lanik ein gabe bizi izateko izango banu aukera, ez litzateke batere txarra Maialenen egoera. Bidaiak egin Ipar ta Hego, Eki edo Sartaldera... Nola bizi nahi dedan gaur esan, hortako badaukat era: Euskal Herriaz ahaztu gabe, baina batetik bestera. Bidai kontuan betidanik prest egon da jende gaztea, baina dirua gertatzen zaigu oztopo ta nahastea. Hamar urtera hobe izango det pixkat pentsatzen hastea... Baina gazte naiz, oraingoz libre izango da amestea. Gauza bat da zer izan nahi dedan eta zer naizen bestea. P. E.- Orain dela hamar urteko bertsoak, eta berriro ere programa osoa...M. L.- Badirudi argi neukala zer egin nahi nuen, nahiz hamabost-hamasei urte izan. Bai. Betidanik egin dut amets bidaiekin eta, batez ere, lotura finkorik gabeko bizimodu batekin. Beti izutu izan nau lan baten eguneroko monotoniak. Garai hartan, ametsa zen. Gaur, berriz, esperientzia txiki bat behintzat badut. P. E.- Esperientzia txikia? Txikia baino gehixeago ere bai, ez?M. L.- Bai. Orain bi urte, Estatu Batuetan izan ginen; gero, Australian eta Argentinan. Gero, hilabete pare bat Euskal Herrian egin ondoren, Errusiara eta Jordaniara joan ginen.   Bidaietan begietatik asko sartzen da eta barrua asko mugitzen da P. E.- Lehenengo urte hartako zer esperientzia geratu zaizkizu?M. L.- Esperientzia asko. Gizarte-modu oso ezberdinak, paisaiaren aldetik oso leku ezberdinak, hizkuntzak, nork bere burua testuinguruz kanpo aurkitzea eta askotan hizkuntzaren defentsarik gabe... Begietatik asko sartzen da eta barrua asko mugitzen da. Iruditzen zait bidaia horren digestioa ere epe luzerakoa izango dela: hemendik bolada batera irtengo dira urre- printzak eta gogoratuko gara halako detaileez eta pasarteez. Orain, oso sentsazio atsegina daukat: atzera begiratu eta leku haiek denak ezagutu izana eta gure burua Euskal Herritik kanpo aurkitu izana, inork ezagutzen ez gaituen lekutan. P. E.- Eta zerbait idatzia duzu bidaia horiei buruz. Argitaratua ere bai, Errusiako eta Jordaniako bidaiei buruz, 'Bertsolari' aldizkarian, pasarte polit askoak. Nik hiru ezaugarri ikusten dizkiot idatzi dituenari. Lehengoa, emakumea dela. Asko kezkatzen zaitu emakumearen egoerak; Jordaniakoak, esate baterako.M. L.- Bai. Herrialde arabiarretan, beharbada, denoi atentzioa ematen digu emakumeen arazoak. Baina ez nioke arazoa deituko. Emakumearen egoera, mendebaldeko gizarteko emakumeentzat batez ere, oso deigarria da. Eta niretzat apasionantea. Oso jakin-min handia pizten zidan emakume haien bizimoduak: zer pentsatuko edo zer esango ote duten, zer harreman ote duten benetan gizonezkoekin, etxe barruan_ Izan ere, guk dena mendebaldeko gizartearen ikuspuntutik ikusten dugu, gure erlijiotik eta gure ongizate usteko honetatik. Eta emakumeak zapalduta, ezkutuan bizi behar dutela... Baina, nire ustez, aurreiritziz beteta gaude. Eta, neurri batean hala izango bada ere, beraiei entzun beharko litzaieke: beren erlijiotik eta beren pentsamoldetik nola interpretatzen duten beren bizimodua eta beren egoera. Nik jakin nahi nuke benetan beraiek zer dioten. Gu hara turista asko usteko joan eta esatea 'jo, gaixo hauek zer gaizki bizi diren' erraza eta faltsua da, aldi berean. P. E.- Gainera, sentiberatasun handia azaltzen dute zure idatziek. Ez dago irakurri besterik zer diozun, esaterako, Errusiako Olia herrian gertatua azaltzen duzun pasartean: 'Autobus geltoki itxurako aterpe batean galdu antza gaudela, neskato lotsati bi eseri zaizkigu ondoan. Batek, jaiki eta bost elatu ekarri ditu eskuetan. Banan bana eskaini dizkigu, irribarre ttiki lotsati batekin. Harrituta utzi gaitu. Errusia hotzean elatu batek barrua berotu behar zigunik...'M. L.- Bai, oso polita izan zen hori. Batetik, errusiarrekin ez genuelako harreman goxorik lortzen. Oso zurrunak eta oso hotzak iruditu zitzaizkigun: traturako oso distanteak. Hizketarako eta laguntzarako oso jarrera motzarekin, inongo borondate onik gabe. Beharbada, normala izango da, beren egoera den bezalakoa izanda. Gu, orduan, munduan galdutako lokatza arteko teilatupe batean geunden, hantxe denbora pasatzen ikusiz. Eta bi neskatxo etorri ziren. Beraientzat, egun hartako jostailuak izango ginen. Eta umetxoak bost elatu ekarri zizkigun. Ez zuen aparteko berorik egiten, baina beraientzako bero izango zen igoal. Hainbeste egun generamatzan Errusian inongo detaile goxorik sumatu gabe! Halako opari txiki horrek piztu egin gintuen. Oso kuttuna iruditu zitzaigun. P. E.- Hirugarren ezaugarri bat ere ikusi dut idatzietan: 'Motxilak badu bere karga eta, mendiko botekin asfalto astunean, bi baba simetrikoki perfekto atera zaizkit'.Arte Ederrak ikasitako norbaiten ikuspegia-edo...M. L.- Ez dakit. Beharbada, karrerako bost-sei urte haietako kutsua-edo antzemateko adina kutsatuko zitzaigun. Egia da. Bidaia honetan asko erakarri ninduen zerbaitek, etengabe ematen zidan zer pentsatua: kolore harrigarriak, naturako formak. Badira kolore batzuk Euskal Herrian ezagutzen ez ditugunak. Eta naturan ikusi eta ordenagailuko koloreekin konparatzen genituen. Kolore infografikoak iruditzen zitzaizkigun. Urdin hain urdina ez baitzen posible. Edo lurra. Lurreko harea eta buztina hain gorria izatea ez zela posible, Euskal Herrian ez dugulako lur gorririk; eta zerua, beharbada, beti lainoz beteta egoten delako. Baina, bai. Zenbait lekutan, inongo mendirik gabe, dena zelai eta hainbesteko zeru puska, hainbesteko izar pila ikustea eta iluntzeetako kolore haiek... Nik ezagutzen ez nituen koloreak ziren. Pena ematen zidan, pantailarekin asoziatzen genituelako intentsitate horretan sekula ikusi gabeko kolore haiek. Pentsatzen nuen: 'Zer pena! Naturaren koloreak benetan hauek dira-eta'. Jordania: Ikatzez dibujatutako begirada P. E.- Jordanian gau batean nomaden dendan lo egiteko aukera izan zenuen. Beti esan izan duzu nomada bezala ikusten zenuela zeure burua.M. L.- Oso gau berezia izan zen alde askotatik. Basamortuan geunden eta non lo egin ez genuen. Nomadak ikusi genituen eta hara ingurura joan ginen gure esterilatxoekin, lo egiteko asmoz. Baina beraiek oso ongi-etorri atsegina egin ziguten, eta beraiekin afaltzera gonbidatu gintuzten. Kojinak-eta jarri zizkiguten, lo egin genezan. Oso bitxia izan zen. Batetik, hitzez komunikatu ezina: beraiek arabieraz hitz egiten zuten eta guk euskaraz. Ez zegoen inongo erdibiderik, ingeleseko erreferentziarik-edo. Ez genuen elkar ulertzen. Hango isiltasuna ere oso berezia zen: hitzez komunikatu ezina. Hizkuntza aldetik bi mundu ziren, kultura aldetik zer esanik ez. Egia esateko, zer pentsatua eta zer kontatua ematen duten gau horietakoa izan zen. Baina konturatzen zara zu hara bidaia batean zoazela, zure bidaiaren gau bat izan dela. Gero, kotxea hartu eta bazoazela zure oporraldiko argazkietako bat hartuta. Eta, aldiz, beraiek han geratuko dira beren ardiak goizero jezten; umeak, guraso eta aiton-amonak beren denda eta artaldeekin batetik bestera, beharbada; bizitzaren zentzurik primarioenean, eguneroko superbibentzia horretan: eseritako tokian afaldu eta afaldutako tokian, hantxe, etzan eta bertan lo eginez, non lo egiten duten berdintsu dela, hemen edo hemendik hiru metrora, gau izartsu baten azpian. P. E.- 'Guk presa dugu, guk ez dakigu oraina patxadan bizitzen, guk gerokoetan edo iraganetik bizi gara, ez dugu denboraren joan jarraia ulertzen. Guk ez'.M. L.- Niri iruditzen zait haiek oraina bizi dutela; ez, gu bezala, dena planifikatua eta dena gerorako. Hango bizimoduak badu usain, patxada hori. Giro beroak ere horretara eramaten zaitu, bizitza presarik gabekora: turista batzuekin negozio batzuk egin, naturan bizi, naturan lo egin, naturan jaiki... P. E.- 'Guk, edonora goazela daramagu herria motxilan. Herriminaren harri bitxi delikatuak, eta herriko minen harri kozkor astunak'. Gogoan duzu?M. L.- Bai, hori etengabe presente eduki dudan kontua izan da, Euskal Herria eta bere problematika, bere egoera. Urrutieneko lekura joanda ere, beti daukazu presente. Euskaraz idatzitako esaldiren bat ez dakit nongo tabernan ikusten duzu eta emozionatu egiten zara. Edo ikurrinen bat. Edo, ea nongoa zaren galdetzen dizutenean, eta Euskal Herrikoa zarela erantzundakoan, gure berri badutela ikusten duzunean. Gero, telebistatik eta kanal internazionaletatik albisteak iristen dira: albiste normalean txarrak. Eta, urruti egonda ere, gogora ekartzen dizute hemengo kontua, hemengo borroka. Gainetik kendu ezin dugun zerbait dela uste dut. Beti hor almazenean, ezkutuan baldin bada ere, beti eramango dugu gurekin; askotan, nekatzeraino. Itzulera P. E.- Urtarrilean, aurtengo Bertso Egunean, beste puntu bat jarri zizuten Kursaaleko jaialdian, eta zuk erantzun zeinen gogorra den bidaien ondorena. Puntua:Zer moduz ibiltzen da munduan barrena? Hori da egin leiken bidairik onena. Hurbila ta urruna, ezugutu dena. Gogorrena izaten da gero ondorena. P. E.- Izan ere, bidaiatik itzuli eta handik pixka batera, txapelketa nagusian buru-belarri sartu beharra.M. L.- Bai, halaxe da. Uda hasieran etorri ginen. Eta uda pasa orduko, egia esan, txapelketan pentsatzen. Alde batetik, ondo etorri zait, fresko etorri naizelako. Bidaian, ia urtebete pasa nuen bertsoekin ia gogoratu ere egin gabe. Eta uste dut desintoxikazio hori ondo etorri zaidala, gero grina edukitzeko. Bertsoetarako makinaria nahikoa herdoilduta ekarri nuen, eta nahikoa motel erreflejoz. Kosta egin zait buruko muskulu horiek forman jartzea. Baina, aldiz, gogoz oso fresko etorri nintzen. Eskerrak horri. P. E.- 'Erakutsi nahi nuke hark (Txirritak) zeukan indarra, baina oraindik daukat ikasi beharra'. Oraindik, ikasi behar asko?M. L.- Espero dut hala izatea, etengabe ikasten segitzea. Eta etengabe, nik uste dut, dudatan jartzen dugula egiten ari garena. Ahalegin berezi bat egiten duzu edozein aldetara, edo bertso luzeekin edo deskripzioekin edo arrazoiekin. Baina gero, gustura samar zauden momentu berean, ia kuestionatzen hasten zara: ondo ari ote zaren; beharbada, bide hori ez ote dagoen agortu samarra; ez ote zenukeen beste nonbaitetik jo behar_ Etengabe kuestionatzeak, etengabeko kontraesanek, uste dut lagundu egiten dutela aurrera egiten. P. E.- Ez dizut galdetuko nola ikusten duzun zeure burua hemendik hamar urtera.M. L.- Oso epe luzera planifikazioak egitea ez zait gustatzen. Egia esan, alferrik izaten da. Nahiago dut erabaki hurbil samarrekoak hartu, momentuko egoeraren araberako. Eta hemendik hamar urtera ikusiko dugu.   P. E.- Batek baino gehiagok galdetu izan du: 'Maialen, benetan, Txirritaren zerbait da?'. Zarautzen kantatutako bertso hura gogoan, nonbait...M. L.- Bueno. Hor, egia esan, tranpa txiki bat ere egin nuen. Zeren Txirritaren zuzeneko familiarteko zerarik ez daukagu. Zeharkakoa eta urrutikoa bai. Baina bueno... P. E.- Urrutikoa bai?M. L.- Dezente urrutikoa. Lujanbio abizenetik zuzenekoa ez, behintzat. Transcription:[+] Transcription:[-] Lanik ein gabe bizi izateko izango banu aukera, elitzateke batere txarra Maialenen egoera. Bidaiak egin Ipar ta Hego, Eki edo Sartaldera... Nola bizi nahi dedan gaur esan hortako badaukat era: Euskal Herriaz ahaztu gabe, baina batetik bestera. Bidai kontuan betidanik prest egon da jende gaztea, baina dirua gertatzen zaigu oztopo ta nahastea. Hamar urtera hobe izango det pixkat pentsatzen hastea... Baina gazte naiz, oraingoz libre izango da amestea. Gauza bat da zer izan nahi dedan eta zer naizen bestea.