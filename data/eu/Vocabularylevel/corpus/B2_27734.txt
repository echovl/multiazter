Docutec Detailerik txikiena Iritzi artikulu labur honen gaia lan istripua da. Bi errealitate aurrez-aurre jartzen ditu: ospakizun ofizialetako protokoloaren zehaztasuna eta lan istripuak. Kirmen Uribe Ongi bete zituzten egiteko denak. Detailerik txikiena ere arreta handiz zaindu zuten. Ezin zen ezustean ezer gertatu, dena aterako zen pentsatu bezala. Ongi jarrita zeuden mahaiak, ongi aukeratu zuten mahai-oihala, hari zuriz ehundua eta brodatuak urregorriz. Platerak Alemaniako portzelana finezkoak. Plateren erdian, eskuz margoturik, orein bat. Ongi bete zituzten egiteko denak. Detailerik txikiena ere arreta handiz zaindu zuten. Plateren alboetan zilarrezko mahai-tresnak. Ezkerrean sardexkak. Eskuinean labanak eta koilarak. Errenkadan jarrita zetozen. Lehenbizi erabili beharrekoak kanporen utzita. Ongi bete zituzten egiteko denak. Detailerik txikiena ere arreta handiz zaindu zuten. Loreak behar bezala jarri zituzten, gonbidatuen izena zeramaten txarteltxoak ere bere tokian zeuden. Ez ziren ahaztu ardorik onenak ateratzeaz; frantsesa lehenik Duero aldekoa bigarrenik eta Errioxakoa azkenik. Sukaldaria ere inguruan denik onena ekarri zuten eta zerbitzariak jantzirik dotoreenekin zeuden. Ongi bete zituzten egiteko denak. Detailerik txikiena ere arreta handiz zaindu zuten. Erregea behin edo behin etortzen da soilik. Eta erabaki zuten, erabaki zutenez, Foru Aldundiaren egoitzan bertan bazkaltzea. Ez zen, espero bezala, ezustekorik izan. Dena pentsatu bezala atera zen. Bazkarian behinik behin. Hori bai, lehentxeago langile bat erori zen eraikin bereko erlaitzetik behera. Hil egin zen. Egia da, ongi bete zituzten egiteko denak. Detailerik txikiena ere arreta handiz zaindu zuten. Baina langile harentzat ez zen segurtasun neurririk.  