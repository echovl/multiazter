Docutec Aitonen heriotza Astelehen goizean, eguna argitu baino lehenago hil zen aitona, oraintxe lau urte. Igande eguerdian ikusi genuen azkenekoz zutik. Eta orduan esan zuen: — Ez gara errazak hiltzen. Bertso bikain baten azken lerro biribila zirudien: zortzi silabako esaldi betea; aldi berean, gazia eta umoretsua. Agian, ez zen bertso baten amaiera izango, baina bai bizitza luze bezain oparoaren azken urrats duina. Horregatik, hiletetan, zortziko handi eta hunkigarri batez agurtu genuen: Ai, zenbat gauza on erakutsi dizkiguzun isil-isil: bizi zinela nola bizi ta hil zarenean nola hil. Ez. Ez dira hauek liburuetan ikasten diren gauzak. Ezta bat-bateko eta ustekabeko ateraldiak ere. Aitonaren aita ere duintasun osoz hil omen zen. Ohean gaixo zegoela, ohartu da heriotza gertu duela, eta zer eskatuko etxekoei, eta ohea jiratu eta leihora begira jartzeko, handik Txindoki ikus zezan. Azken egun hauetan, Erromara begira jarri gaituzte etengabe komunikabide guztiek, eta gutako askotxoren ahotan dabil Aita Santua. Ez dakit. Guztioi ere errazagoa zaigu mundua gobernatzea, etxea baino. Asko gara, ahal bada behintzat, etxekoak etxean hiltzearen aldeko, ahalik eta gozoen, osoen eta duintasun handienaz. Egia da: askok eta askok luzatu nahi dugu geure bizitza ahalik eta gehien. Baina gauzak ondo eta poliki bereiziz: gauza bat da bizitza luzatzea eta bestea -oso bestelakoa- heriotza luzatzea. Aukeran, nahiago gure aitona santuen heriotza.