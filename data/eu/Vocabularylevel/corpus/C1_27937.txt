Docutec Gizakia ideia kartzelan bizi da Autorrealizazioaren inguruan lanean ari diren psikologoekin elkarrizketa. Beraien ustez gizakiak ahalmen handiak ditu, baina hainbat muga medio ez ditugu garatzen. GORKA QUEVEDO / Donostia Ricardo Vidal eta Antonio Jorge, autoerrealizazioaren psikologian adituak: «Gizakia ideia kartzela batean bizi da» 60ko hamarkadan Antonio Blai psikologo kataluniarrak autoerrealizazioaren psikologia garatu zuen; Vidalek eta Jorgek nork bere burua ezagutzea helburu duen teoria hori irakasten dute. Ricardo Vidal ehungintzako ingeniaria da. Antonio Jorge, berriz, kazetaritzan eta zuzenbidean lizentziatua. Hala ere, duela zenbait urte Antonio Blai psikologoaren ideiak irakasteari ekin zioten. Vidal eta Jorge Blairen ikasleak izan ziren urte luzez. Egunotan autoerrealizazioaren psikologiaren inguruko ikastaro bat eman dute Donostian. Hitzaldien ostean, Egunkariarekin mintzatu ziren, adeitsu. Zer da autoerrealizazioaren psikologia? A.J: Gizakiaren ahalmena ikaragarria da, baina ahalmen horren zati txiki bat soilik garatzen da. Osotasuna, buru-argitasuna, energia, gauzak egiteko gaitasuna... gizakiak arlo horietan izan dezakeen ahalmena oso handia da. Autoerrealizazioaren psikologia hori guztia lortzeko bide bat da; gizakia bere osotasunera hurbilduko duen laguntza bat. Ezkutuan dagoen ahalmen hori garatzea du helburu. Gizakia mugaz, ideiaz, kontrola ezin ditzakegun emozioez... beterik dago. Kartzela horretatik ihes egiten laguntzeko balio du autoerrealizazioaren teoriak. Nola lortzen da kartzela horretatik ihes egitea? A.J: Zenbait oinarri ematen ditugu. Barne keinu batzuk erakusten ditugu, bakoitza bere mundu subjektiboan erabili ahal izateko. Eskolan munduan mugitu ahal izateko behar ditugun gauzak erakusten dizkigute. Guk, barrutik mugitzeko beharrezkoak diren gauzak erakusten ditugu, barne irakaskuntza bat bultzatzen dugu. R.V: Nik barne askatasunaren beharra ere nabarmenduko nuke. Kanpoko munduarekiko dependentzia handia dugu. Gizakiak hezkuntza garaiko pentsamoldeak oso barneratuta ditu. Gizaki izate hutsagatik barne askatasun psikologiko sakon bat dugu. Ingurutik bereizten gaituen barne askatasuna dugu, eta hori soilik norbera ezagututa lor daiteke. Nola ezagut daiteke norberaren burua? R.V: Preso zaren horretaz ohartzen zarenean lortzen da hori. Gizakia ideien kartzelan dago; libre izaten uzten ez dioten kontzeptu mentalez beterik. Txikitatik ideia batzuk ematen dizkigute, eta zer den ona eta zer den txarra adierazten digute. Ideia horiek ezin digute kendu gizaki izate hutsagatik dugun barne askatasuna. A.J: Gainera, kontuan hartu behar da guk ditugun ideiak txikitan inposatu dizkigutenak direla. Horren inguruan ez dugu erabakitzeko aukerarik izan. Bi edo hiru urte genituenean emandako ideiak egia absolututzat hartzen ditugu, sinesmen erlatiboak izanda ere. Gizakiak muga ugari dituela diozue. Zeintzuk dira muga horiek? R.V: Gizakiak bi muga ditu, nagusiki. Batetik, ohiturak daude. Kanpoko estimulu positiboen aurrean ondo sentitzen gara; estimulu negatiboen aurrean, berriz, gaizki pasatzen dugu. Hori gaztarotik datorkigun gauza bat da. Gaztaroan haurra ez da kontzientea, eta bizitzeko inguruaren beharra du. Hain zuzen ere, txikitan barneratzen dizkiguten ohitura horiek gero helduak garenean mantentzen ditugu. Bigarren faktorea, berriz, ereduak dira. Txikitan nola jokatu behar dugun erakusten digute. Hala, txikitan gure inguruak nahi duen bezala portatzen bagara, ondo sentitzen gara. Jokaera horretatik ateraten bagara, gaizki sentitzen gara. Bi eskema horiek gure barne kartzela zertzen dute. Horretaz guztiaz jabetzean soilik izatean da aske gizakia. Gu hori irakasten saiatzen gara. Zein da autoerrealizazioaren psikologiaren jatorria? R.V: Jatorria Antonio Blai da. Norberaren burua ezagutzea bilatzen du autoerrealizazioaren psikologiaren teoriak. Horretarako, Antonio Blairen bizipenak aintzat hartzen dira. Bera psikologoa zen, eta bere burua ezagutzeko prozesu bati ekin zion. Gero, prozesu horren teknikak erakutsi zizkien bere ikasleei. Psikologiaren beste adar batzuekin lotuta al dago? R.V: Gaur egun Ameriketako Estatu Batuetan pertsonaz gaindiko psikologia izeneko mugimendu bat dago, autoerrealizazioaren psikologiarekin oso lotuta dagoena. Ken Wilber psikologoa da sortzailea. A.J: Bi mugimenduak psikologia humanistaren barruan daude. Ohiko psikologia eta psikoanalisitik apur bat aldentzen da. R.V: Hala ere, esan beharra dago norberaren burua ezagutzeko prozesua gizakia bezain zaharra dela. Esaterako, erlijio nagusien oinarrian dago. Adibidez, Jesukristok eta Budak ere barne ezagutzaren beharra aldarrikatu zuten. Blaik hori guztia mendebaldeko gizakiaren barruan txertatzea lortu zuen. Blaik norberaren ezagutzan oinarritutako bizitza bat aldarrikatzen zuen, bizitza sinple eta errealagoa. Hori al da autoerrealizazioaren psikologiaren oinarria? A.J: Hori da bilatzen duguna. Blairen aburuz, gizakiak errealitatea ezagutzen duenean bere bizitza sinpleagoa da, eta hori da zoriontasuna lortzeko gomendatzen duen bidea. Donostian hitzaldi batzuk eskaini dituzue. Zein da zuen balorazioa? R.V: Balorazioa oso positiboa da, oso pozik gaude emaitzekin. Hitzaldien oinarria aldez aurretik eginda dago, bere garaian Antonio Blaik irakatsi ziguna zabaltzen saiatzen garelako. Jendea oso prestatuta etortzen da hitzaldietara. Blairen pentsamendua oso ondo ezagutzen dute, eta euren jakintzan sakondu nahi izaten dute.