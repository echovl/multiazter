Docutec Patologia Amil-ikara sortzerainoko eskola-porrota dabil gaur. Kausa? Irakasleak omen; gurasoak, sistema... Zakurraren putza. Lanean ari denari kukuak jotzen dio, baina oraingo ikaslearen bataz besteko argazkia (hamaikatik hiru-lau apartatuta) hau da: gaztea, mutila eta... alfer, nagi, zabar, fardel, antsigabe, arlote, baldres, lasa, narras, soraio, zotal totala. Hau da patologia. Hemengo edozein institututan, goizeko hamarrak. 3. DBHko gelan, hamalau-hamabost urteko neska-mutilak, isilik. Kontrola. Testu liburuko bi orri, bi!, zeuzkaten begiratzeko, ikasteko. Kontrol orriak banatu ditu irakasleak eta bertan zortzi galdera dira ageri, erantzun beharrekoak. Zortzi galderetatik bat aurrez garbi esana zegoen: «hau galdetu egingo dizuet, eta ikasi». Beste bi gehiago ere nabarmen samar seinalatuak. Hasi da kontrola, azterketa... Ordu erdiaren buruan, hor nonbait, mutiko bat zutitu eta irakaslearen mahaira dator dinbili-danbala. Kontrola zurian dakar, zuri-zurian. «Harritzen zait —irakasleak—. Esan nizuen ba zer nuen galdetuko. Zertxobait behintzat idatz iezadazu». Eseri da. Handik laster, mutila binbili-bonbola ostera bueltan. Kontrola, zuri. Maisuak: «Txuleta atera dezakek». Mutilak: «Txuleta egin nik? Bua!». «Bloka atera orduan hire apunteekin. Zertxobait idatzi, motel». Joan da, egon da, badator berriz dzanba-dzanba. Kontrola, zuri-zuri. Estuasunaren edo lotsaren aztarrenik ez hazpegian. Maisuak: «Bueno, har ezazu liburua, ireki, begiratu, kopiatu... Zertxobait jarri paperean». Eta mutikoak orduan geldo: «Nekatuta nago. Liburuko bi orriak arrankatu eta kontrolarekin entregatzen utziko didazu?». Sic.  Halaxe. Hau egia da, neuk ikusi dudalako.