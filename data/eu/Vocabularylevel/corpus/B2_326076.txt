Docutec Joseba Landa: "Sukar-konbultsioek ia beti pronostiko ona dute" Joseba Landa medikua da, pediatra zehatzago esateko, eta azkenaldi honetan Donostia Ospitalean dihardu lanean, bertako Pediatriako Larrialdietako Zerbitzuko arduradun. Gurasoak asko kezkatzen dituen gai bat hartu dugu hizpide Josebarekin jarduteko, sukar-konbultsioak, hain zuzen ere. Hasteko, azalduko al diguzu zeri esaten zaion sukar-konbultsioa? Sukar-konbultsioa haurtzaroan, bospasei hilabetetik bost urteko adin-tartean, gertatzen den prozesu edo eritasun bat da. Berez, sukarrak eragindako prozesu bat da eta, normalean, garun barnean infekziorik sortu gabe gertatzen da. Eta hauek sarritan gertatzen dira? Bai, oso maiz ikusten ditugu. Gutxi gorabehera, lehen aipatu dudan adin-tarte horretako neska-mutilen %5 ingururi gertatzen zaio. Ba al dago adinaren araberako alderik? Ez. Bakarrik bost edo sei urte arte gertatzen diren prozesuak dira, gero ez dira azaltzen. Eta sexuari dagokionez, honelako prozesuak mutikoengan neskengan baino gehixeago ikusten ditugu. Zein dira konbultsio horien arrazoiak? Ez dakigu zergatik gertatzen den. Baina haurtzaroan izaten dira eta aipatutako garai horretan, bost urtetik beherako adin horietan. Haurrek errazago hartzen dituzte infekzioak, gehienak birusek eragindakoak. Uste da garuneko heldugabetasuna dela eta, sentikortasun handiagoa dutela birus horien eragina jasateko, eta horren ondorioz konbultsio bat sortzeko. Ba al dago arriskurik? Printzipioz, ez, nahiz eta gertatzen denean oso larria dirudien. Gerora ez dute, normalean, ondoriorik uzten. Batzuk, oso gutxitan, epilepsiarekin lotuta egoten dira. Izan ere, epilepsia beste konbultsio mota bat da. Sukar-konbultsioak beti onak izaten dira, onberak. Badute, beraz, loturaren bat ala ez dute zerikusirik? Ez, printzipioz ez dute zerikusirik, ezen epilepsian, normalean, sukarrik gabe sortzen baitira konbultsioak, eta sukar-konbultsioak, noski, sukarrak eragindakoak dira. Oso kasu gutxitan gerta liteke sukar-konbultsioak epilepsia bihurtzea. Esan dezakegu sukar-konbultsioen prozesua onbera eta normala dela. Epilepsiarekin ez du zer ikusirik. Sukar-konbultsioak errepikakorrak dira ala behin bakarrik gertatzen diren prozesuak dira? Bai, errepika litezke, normalean, prozesu desberdinetan. Eta horrek ez du pronostikoa aldatzen, pronostiko ona da. Prozesu berean errepikatzea oso zaila, arraroa da, baina posible da. Kasu hauetan sukar-konbultsio hori konplexu bihurtzen da, ez baita sinplea, ez-ohikoa baizik. Halakoetan, pronostikoa okertu egiten da pixka bat, baina gutxi. Gurasoei erraza egiten zaie euren seme-alabek dutena sukar-konbultsioa dela jakitea? Bai, nabaritzen dute, zeren itxuraz erdi hilik gelditzen baitira haurrak, gogortuta, ondoren ahulduta, hipotoniko esaten dugu medikuntzan. Beraiek, agian, ez dute ulertzen zer gertatzen den, baina segituan joaten dira osasun-zentrora. Horiek dira sintomak? Bai, sintomak horiek dira: konortea galtzea, begiak pixka bat bueltatzea eta gero, baita ere, hasieran hipertonia eta gero kontrakoa, hipotonia, ahultasuna. Hilda baleude bezala gelditzen dira. Beste batzuetan -gutxitan, hala ere- eskumuturrak, eskuak edo besoak mugitzen dituzte, kontrakzioak izaten dituzte, konbultsioak. Gero indarrik gabe gelditzen dira. Eta halako kasu baten aurrean, zer egin behar dute gurasoek? Ezer egin dezakete ala segituan eraman behar dute haurra medikuarengana? Lehenengo aldiz gertatzen denean, noski, gurasoek ez dakite zer gertatzen den. Nik esango nieke lasai egoteko; zaila da, noski, baina... Gero alde batean jarri eta ikusi ea arnasa ondo hartzen duen ala ez, eta ondoren SOS Deiak-era deitu edo anbulatoriora joan. Han berehala jarriko diote tratamendua. Normalean, oso motzak izaten dira prozesu hauek: bitik bost minutura gutxi gorabehera. Minutu horietan normalean jada desagertu egiten da, gelditu egiten da prozesua, eta ospitalera iristen direnerako bere onera etorrita egoten dira. Eta gure seme edo alabak halakoren bat izan badu, hurrengo kontsultan medikuari jakinarazi behar zaio? Bai, noski. Medikuntzan beti erabiltzen ditugu aurrekariak. Haurraren aurrekarien berri izan behar du medikuak. Kasu honetan, sukar-konbultsioak izan baditu, hurrengorako azalpenak eman beharko dizkie medikuak gurasoei. Behin baino gehiagotan errepikatzen bada, zer tratamendu jartzen zaio haur horri? Ia kasu gehienetan ez da tratamendurik jartzen. Maiz errepikatzen diren kasu horietan edo konbultsioak pixka bat konplexuak direnean, epilepsiaren aurkako tratamendua jartzen da: azido balproikoa, hain zuzen. Tratamendu hau neurologoek erabiltzen dute, baina oso gutxitan da beharrezkoa. Beraz, pentsa liteke, nahiz eta haurtzaroan sukar-konbultsioak izan, gero, aurrera begira, etorkizunean bizitza normala egin dezakeela pertsona horrek? Bai, bai, pronostikoa oso ona da eta bizimodu normala egin dezake. Normalean, ez dugu ondoriorik ikusten. Prebentzio gisa badago zerbait egiterik? Bai. Haurra sukarrarekin hasten denean, segidan antitermikoak erabili behar dira sukarra mozteko: parazetamola eta ibuprofenoa dira ohikoenak. Batzuetan, hala ere, sukar prozesuaren lehenengo sintoma konbultsioa izaten da, eta orduan... Berandu da, noski, aurrea hartzeko? Hori da. Baina sukarrarekin hasten denean, betiko antitermikoa erabiltzea nahikoa izaten da.