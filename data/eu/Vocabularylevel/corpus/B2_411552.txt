Docutec Uraren kudeaketa, XXI. mendeko erronka Martxoaren 22an ospatuko da uraren nazioarteko eguna, eta urtero moduan, adituek uraren egoera munduan zein den esango digute, hedabideetan ura goiburu eta eztabaidagai bilakatuko da, zientzia aldizkarietan etorkizun beltza marraztuko digute eta Nazio Batuen Erakundeak datu kezkagarriak eskainiko dizkigu. Guk hau guztia aurreikusi badugu ere, uraren nazioarteko egoeraz hitz egiteko Iñaki Antiguedad, Euskal Herriko Unibertsitateko hidrologia irakasle eta geologoarengana jo dugu eta berak adierazitako azalpen eta argibideak hemen jasotzen saiatu gara: "Euskal Herrian ur arazorik ez dugula? Nork dio hori? Aurtengo udazken eta neguan euri asko egin du, uholdeak izan dira han eta hemen, Gobela, Oria eta Deba ibaiek gainezka egin dute, urtegiak bete egin dira eta datozen hilabeteotarako ur-horniketa ziurtatuta dugu. Baina, ura gobernatzen dutenen jarrera aldatzen ez bada, hau da, ura beste era batera kudeatzen ez badugu, arazo larriak izango ditugu". Iñaki Antiguedad oso kritikoa da ura kudeatzen dutenekin. "Gaur egungo garapen-ereduak kalte ugari eragiten ditu. Kalte horietako asko naturalak dira, uholde eta lehorteak kasu, baina beste asko gizakiak eragindakoak dira". Iñakirentzat gizakiak muga guztiak gainditu ditu eta horien guztien eragina begi bistakoa da. Nazio Batuen Erakundearen datuak Ura funtsezko osagaia da bizitzeko: gizakia bizi daiteke argindarrik gabe, bizi daiteke beste zenbait elementu edo materialik gabe, baina urik gabe ezinezkoa da. Ur-baliabideak eskasak dira munduan, eta horren ondorioz, 1.200 milioi lagunek ez dute urik etxean. Horietako gehienak, Afrikan bizi dira. Beste 2.000 milioik ura izan badute, baina saneamendu-sarerik ez. "Saneamendu ezak osasun-arazo larriak eragiten ditu, ur geldiak eta ur-putzuak kolera-eragileak dira, esaterako, Zimbawen. Kasu askotan lur azpiko ur-putzu ederrak daude, baina ura ponpatu egin behar da eta hori egiteko teknologiarik ez dute". Ur-baliabideei so eginez gero, munduan sekulako desoreka dago: Afrika eta Asiako toki askotan urik ez, Hego Ameriketan saneamendu-arazo larriak eta Europan, gehiegikeria. Ura eta elikagaiak Era berean, urak lotura estua du nekazaritzarekin eta elikaduren ekoizpenarekin. Nazio Batuen Erakundeak jasotako datuen arabera, munduan 800 milioi pertsona miseria gorrian bizi dira, goseak jota, "eta horietako gehienak nekazariak dira", gaineratu du Iñaki Antiguedad adituak. "Askotan nekazari horiek ez dute lurrik, beste askotan lurra bai, baina urik ez, eta beste zenbaitetan nekazariek ezin dute erabaki zer ekoiztu, merkatuaren nahiz gobernu boteretsuen mende daudelako. Askok lurra utzi eta hiriburuetara joan behar izaten dute. Horiei guztiei erbesteratu ekologikoak esaten diegu". Elikagaien subiranotasuna eta segurtasuna aipatu ditu Antiguedadek arazo horri irtenbidea emateko. Uraren ikuspegi geopolitikoa XXI. mendeko urrea ei da ura askorentzat, eta herrialdeen arteko konfliktoetan aparteko garrantzia duela adierazi digu Euskal Herriko Unibertsitateko irakasleak. "Clintonek esan zuen behin uraren arazoa konponduko duenak bi nobel sari merezi dituela, zientziarena eta bakearena". Munduan gertatzen diren gerra askotan ura elementu estrategikoa da, eta horren adibiderik adierazgarriena Israel eta Palestinarren arteko gatazka da. "Israelgo mapa geologikoan urak sekulako garrantzia du. Israelek Jordan errekatik eta akuifero handietatik hartzen du ura. Sei egunetako gerra aurretik Jordan ibaia Sirian eta Jordanian zegoen. Gaur egun, berriz, Israelekin egiten du muga. Gainera, Golango mendilerroan dauden Jordan ibaiaren iturriak kontrolatzen ditu Israelek. Palestinako lurretan, Zisjordanian batez ere, ur azpiko ur putzu onak daude eta horiek nahi ditu Israelek". Euskal Herrian, akuiferoen azterketa Euskal Autonomia Erkidegora etorrita, Eusko Jaurlaritzak unitate hidrogeologikoen mapa egin berri du. Jaurlaritzak lur azpiko ur-putzu handiak non dauden ikertu du eta ondorioak oso onak izan dira. "Oiz mendian, Aizkorrin, Aralarren, Udalaitzen, Aramotzen,... akuifero handiak daude eta Durango aldea, esaterako, ur azpiko urekin hornitzeko aukera dago". Lurpeko uren erabilpena handitu daitekeela esan digu Iñaki Antiguedadek, kalitate handia edukitzeaz gainera, modu naturalean sortutakoa delako. "Eusko Jaurlaritzak urtegiak egin nahi ditu, baina beste bide batzuk aztertu ditzala eskatu beharko genioke". Etorkizunari begira, ura gaur baino estrategikoagoa izango da, eta horrexegatik, ondo kudeatu beharko da.