Docutec Ikasteko gomendioak Azterketak gainditzeko aholkuak; ikasteko lekuaren nolakoa, egoera fisikoa edota egoera emozionalari buruzko informazioa. Askotan, luzaro ikasi arren, ezin izaten dugu behin eta berriz irakurritakoa buruan ordenatu. Izan ere, adituek diote ez dela ikasi behar edozein eratan. Modu egokia aurkitu behar da.   Desesperatuta Hala daude egunotan gazte gehienak. Eta azterketek dute horren errua. Ditxosozko azterketek. Orduak eta orduak liburu eta apunteen aurrean, kalera atera gabe. Lo gutxi egin, eta kirioak airean. Eta hori gutxi balitz, aurten inauteriak, kalean iskanbila itzela sortuz. Mozorrotzeko aukera gutxi dute aurten ikasleek. Helburu bakar bat du sakrifizio horrek guztiak: egun jakin horretan paperaren aurrean ez jakinean ez gelditzea. Azterketa egin, eta bueltan begi aurrean paratuko den zenbakia bost bat edo handiagoa izatea. Kontuak kontu, une gogor horiek ahalik eta samurrena pasatzeko badira gomendioak. Miraririk ez dute egiten, ez dezagun geure burua engaina, baina adituek diote neurri bakan batzuk hartuta askoz hobeto pasatzen dela azterketa garaia. Guk gomendio horiek bildu ditugu. Eraginkorrak diren ala ez ezin dugu ziurtatu, baina, badaezpada, hemen daude. Ikasteko lekua Ikasten jardungo dugun tokia egokia izatea oso garrantzitsua dela diote adituek. Ordu asko pasatuko dituzu bertan eserita, eta kontzentrazio handia behar duzu. Horregatik, aulki eroso bat aukeratzea ezinbestekoa da, eta tenperatua egokia izatea ere bai, berorik edo hotzik ez pasatzeko. Tokia egurastua egotea ere oso garrantzitsua da, arnasa egoki hartzeko. Baina hori bakarrik ez; zeure burua ondo aztertu behar duzu: zaratek gogaitzen al dizute? Jende artean errazago ikasten al duzu? Galdera horiei nola erantzun diezun, liburutegira joatea komeniko zaizun ala ez jakingo duzu, besteak beste. Egoera fisikoa Beti egonean egotea ez da batere ona, ikasteko garaian ere ez, intelektoa alfertu egiten baitu. Medikuek diotenez, kirol apur bat egin ostean askoz hobeto kontzentratzen da, eta errendimendua ere askoz hobea da. Kirola egitea bezain garrantzitsua da atseden hartzea. Horregatik, behar adina lo egin behar dela diote adituek. Askotan uste dugu ikasten gau-pasa eginez gero datorren egunean freskoago eramango ditugula edukiak buruan. Bada, oso bestela mintzo dira medikuak. Euren ustez, ikasi ostean lo eginez gero askoz hobeto gordetzen dira ikasitakoak gure memorian. Egoera emozionala Moralki sendo egotea oso garrantzitsua da azterketa garaian. «Eta hori nola egiten da?», galdetuko duzue askok. Bada, horretarako oso garrantzitsua omen da ikasteko orduan motibazioak aurkitzea. Gustuko gaiekin ilusionatzea gomendatzen dute adituek, eta gustuko ez ditugunetan ere beti gustuko zerbait aurkitzen saiatzea. Horrez gain, ikasten ari zarenean helburu errealistak jartzea komeni da, gero ezustekorik ez hartzeko. Gainera, norbere buruaren neurriko helburuak jarrita estresa eta frustrazioa murriztu egiten omen dira. Zure bestelako arazoak askatzera aholkatzen dute psikologoek. Azterketa garaian oso garrantzitsua da burua lasai edukitzea, behar moduan kontzentratzeko. Hortaz, bestelako buruhausterik izanez gero, lagunekin edo gertukoekin hitz egin, horrek lasaitzen lagunduko baitizu. Gustuko ez dituzun ikasgaiekin ahalegin berezia egin beharko duzu. Zeure burua motibatzeko, erronka gisa plantea iezazkiozu ikasgai horiek zeure buruari, eta ahalegin berezia egingo duzu. Hola irakurrita erraza dirudi, e? Baina irakurri bakarrik ez, egin egin behar. Batzuentzat oso zaila izango da, besteentzat berandu... Gomendio horiek baleko ez dituenak beti izango du beste bide bat hartzeko aukera. Gogoratu bestela txuleten inguruan Matrakak publikatutako erreportaia.