Aldizkari Digitala Thaipusama, tamilen jai hindua Mendebaldekoentzat zaila da erlijio hindua ulertzea. Erlijio politeista da, hau da, jainko askoduna: Brahma, Shiva eta Vishnu dira garrantzizkoenak. Gainera, horietako bakoitzak hainbat forma ditu, eta, beraz, erlijio hau ongi ezagutzen ez dugunoi ehunka jainko daudela iruditzen zaigu. Hinduek badakite noiz egin behar zaion otoitz bati eta besteari, eta zer eskaini bakoitzari. Hindua da India gehiena, 900 milioi bat lagun. Baina ez ahaztu % 15 musulman-jendea dela, 160 milioi lagun edo. Beraz, Indiako biztanle guztiei “hindu” deitzea ez da zilegi, horietako asko musulmanak direlako erlijioz, ez hindu. Hobe da denei indiar esatea; horrela ez dago hanka sartzeko arriskurik.   Hindua da ere Nepal gehiena. Eta hinduismoa gutxiengo indartsua da Sri Lankan, Malaysian, Singapurren, Maurizion eta Hego Afrikan. Eta Bali uhartean (Indonesian) ere bada hinduen multzo bat, nahiz eta Indonesiako jenderik gehiena musulmana den, 200 milioi lagun pasatxo.   Guztira, munduan mila milioi lagun dira hindu. Kopuru aldetik munduko laugarren erlijioa musulmanen, kristauen eta budisten ondoren. Hinduismoaren barne badira, beste erlijioetan bezalaxe, gutxiengo bat osatzen duten hainbat sekta, gehiengo batek mesfidati ikusten dituenak, hereje direlakoan.   Neska hindu gazteak dotore jantzita Thaipusam festarako   Sekta horietako bat Muruga jainkoaren jarraitzaileek osatutakoa da, eta deabruei aurre egiteko lantza batekin irudikatzen dute. Gehienbat tamilek gurtzen dute Muruga. Indiako hegoaldeko eskualde batean bizi dira tamilak, baina askok alde egin dute handik beren tradizio eta guzti. Horrela ulertzen da Marugaren omenezko festarik nagusiena (Thaipusama) Malaysian ospatzea, batez ere.   Tamilen egutegiko Thai hileko ilargi betean ospatzen da Thaipusama. Hil hori gure urtarrilaren eta otsailaren artean dago, eta, beraz, urtero aldatu egiten da festaren eguna. 2013an urtarrilaren 28an izan da, iaz otsailaren 7an eta 2014an otsailaren 15ean izango da.   Thaipusama jai herrikoia da, eta, abestu eta dantza egiteaz gain, otoitzak ere badu bere tokia. Murugari mesede eske joaten dira sinestunak, eta ordainetan bide luzez oinez doaz tenpluetaraino, oinutsik, buru-gainean Murugari eskaintzeko esne-pitxer astunak daramatzatela. Beste batzuek, Espainian Aste Santuan bezala, pausuak daramatzate sorbaldan, baina jainko hinduekin. Hala ere, harrigarrienak fakirrak izaten dira.   Fakirrek euren masailak, mihiak, sudurrak zulatzen dituzte orratz luze-lodiekin. Eta besoetan eta bularretan amu-itxurako kakoak jartzen dituzte, bertatik kutunak eta apaingarriak zintzilikatuta. Penitentzia-egile saiatuenek bizkarrean horrelako hamar-hogei bat kako sartuta egiten dute oinez aurrera, eta bitartean senitarteko edo lagun batek kako horiei lotutako sokei helduta indar egiten du, eta pausoa zaildu. Horrela aurrera egiten dute guztiek batera, garrasika, jende-samalda handi batek inguraturik.   Penang uharteko Jalan ur-jauzirantz doan erromesa   Txundigarria bezain desatsegina da ikuskizuna. Penitentzia-egileentzat sufrikarioa da, odoletan aritzen dira, baina ematen du indar berezi batek hartu dituela, eta horrek aurrerantz bultzatzen dituela, Murugaren santutegiraino.   Thaipusam festarik jendetsuenetako bi Malaysian izaten dira. Kuala Lumpur-etik gertu dauden Batu kobazuloetan lehena, eta bestea Jalan ur-jauzian, Penang uhartean. Batu kobazuloak bisitatzea beti merezi du, festa hori izan gabe ere, beti daudelako han sinestun hinduak. Fakirrak, ordea, Thaipusam festan baino ez dira ateratzen. Kuala Lumpur hiriak merezi du pare bat egun eskaintzea, eta goiz edo arratsalde horietako bat Batu haitzuloak bisitatzeko gorde daiteke.   Batu haitzuloen sarrera, Kuala Lumpur-etik gertu   Penang ere interesgarria da. Britainiar inperio kolonialaren harribitxietako bat izan zen. Malaysia, Txinako eta Indiako jendea ibiltzen da kaleetan. Thaipusama ez bada, ordea, ez du merezi Jalan ur-jauzietako tenplura joatea, mugimendu gutxi dagoelako.   Dena dela, penitentzia-mota hau ez da hinduismoan bakarrik egiten. Txii musulmanek, Hussein kalifaren martiritza ospatzeko egiten dituzten prozesioetan, ezpatekin kolpatzen beren kopetak, eta kateekin bizkarrak. Hain urruti joan gabe ere, Errioxan, San Vicente de la Sonsierran, picaos direlakoak ateratzen dira Aste Santuan. Bertan kotoidun zartailu batzuekin joz bizkarra odoletan uzten dute, zaurituta.