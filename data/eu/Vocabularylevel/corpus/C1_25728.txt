Docutec Amodioa barra-barra Amodiozko gutun lehiaketa bateko irabazlearen gutuna dator. Maialen Aizpioleak VIII. Amodiozko Gutunen Berrigara Lehiaketa irabazí du. 18 urteko antiguatarra irakasle izateko ikasten ari da, eta honako hau du irabazitako laugarren lehiaketa: 1997an Billabonako Amodiozko Gutunen Lehiaketa bereganatu zuen eta Eusko Jaurlaritzaren Hezkuntza Sailak antolatutako Urruzuno saria, 1997 eta 1999an. Jarraian duzue Bergaran aste honetan saritutako gutuna. Gorroto ororen mugarriari: Balantza harantz eta honantz zebilek, eta ez duk erreza asmatzen uneoro non gelditzen den: hire bizitzaren ezkaratzean edo eta nire Herio puntuan. Apika berdinak dituk bata eta bestea; letra ezberdinez idatziriko sentimen bera. Denborak ez baitik guztia orbaintzen (alperrik ariko dituk), sarri ubeletatik odola xukatzeko gai ere baduk eta dagoeneko idor agerturiko taupadetan ez zagok hutsunea besterik mireste ahal izateko. Begiak aterako nizkiake, hire biloa erauzi, hire azala laban zorrotz batez apurka-apurka moztu, guztia nirea izateagatik soilik. Krudelkeria ziotek batzuk, baina ez al duk krudelagoa hire sareetan bizitza bat gatibu izatea? Beharrezkoa duk arnasa aurrera egiteko, baina zerbait gehiago behar diat nik bizirik mantentzeko. Ez nauk ni oraingoan Heriorekin solasean arituko dena, nahikoa sofritu diat! Noiz ote duk hire garaia? Behin eta berriz nire buruan errepikatzen duk hau eta noiz, non eta nola pentsatuz nire mina samur zezakeat, hemengo ordu luzeak laburtuz. Hire gorpua, hotz, hilotz epelduko niake nire eskuez, uka­zioaren izu izan gabe. Eta ez uste inolako beldurrik izango dudanik; ez diat deus galtzeko, balio apurra hire kar­terako argazkiak galdu baitzian (ez pentsa, hire ondorengoa argazkikoa izango duk). Eroturik? Horrela ziotek. Nork daki. Ez niake ezetzik esango baina badakik "Amodioa zein den zoroa" ziok abestiak eta dagoeneko ez zekiat nire buruaren eta bihotzaren arteko independentzia non hasi eta non bukatzen den. Nire pentsamendu ilunenean gorroto haut, baina mugarri honek ez dik kilometrorik markatzen; ba al dakik bihotza urrun ala gertu dagoen? Plazerrez kenduko niake bizia, elkarrekin zerbait egin diagula esateko besterik ez baduk ere, baina portzelanazko gaztelu honetan papera eta luma ditiat arma bakarrak. Gaurkoan ere buruak bihotza gainditu eta une honetan ez zekiat gorroto ala maite haudan, bitartean denborak bere aizto zorrotzez odolusten dik hire taupaden erritmoan dirauen gorputz hau. Adioak ez dik zentzurik hire laztanik ez badiat oraindik usain­du