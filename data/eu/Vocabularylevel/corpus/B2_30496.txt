Docutec ABLEAK. Lan duina aurkitzeko lanak Langabezia handiegiaren aitzakiak ugaldu zituen ABLEak. Asko daude. Ehundaka Euskal Herrian. Egiten dituzten kontratuen %25a egun baterako soilik dira Nora bidaliko ote naute bihar? 1994ko lan erreformatik hona, legezkoak dira Espainian. Ordura arte, ABLE izenarekin lan egiten zuen bulegorik ez zegoen. Harrezkero, baina, langileari lana aurkitu eta haren soldataren zatia hartzen zuten agentziak ugaldu egin ziren. Espainian langabezia tasa handiegia zegoelako legeztatu zituen PSOEk Aldi Baterako Lan Enpresak orain dela 10 urte. Frantzian, 1950eko hamarkadatik daude martxan. Ehundaka dira inori beharra aurkitzea lanbide duten lanpostuak. Frantzian 4.000 inguru daude. Haietara jotzen dutenak berriz, milaka. Batez ere, gazteak. Karrera amaitu eta lan mundurako saltoa ez da erraza. Askotan, dagoena onartzea baino ez zaie gelditzen gazteei: praktiketako kontratuak, bekak, ABLE bidezko kontratuak... eta, oso gutxitan, lan duina. Enplegu Bulegoan gauzak astiro joan ohi dira, eta ABLEetara jotzea da horri aurre egiteko bide bakanetakoa. Horrela bada, ABLEetan dabilen jendearen ia hiru laurdenak, 16 eta 29 urte bitartekoak dira. Enpresarientzat erosoak dira ABLEak. Langileak ez du ezer sinatzen enpresarekin, beraz, enpresak ez dauka langilearekiko ezelango ardurarik, eta langileak ezin du enpresaren aurrean eskubiderik aldarrikatu. Oinarrizko eskubide guztiak galtzen ditu langileak azpikontratua sinatzen duenean: opor eskubidea, sindikatuetan izena emateko eskubidea, protesta eskubidea... Finkotasuna ere galtzen du. Behin behineko behargina da, eta ezin du baldintza hori saihestu kontratuak irauten dion artean. Frantzian, esate baterako, 18 hilabete dira ABLE bidezko kontratuarekin egin daitekeen denborarik luzeena. Hortik gora, baldin eta enpresak langilea behar badu, berak egin behar dio kontratua. Hego Euskal Herriko ABLEetan sinatzen diren kontratuen % 25, egun bakarrerako dira. Aste beterako kontratuak, berriz, % 18; eta kontratuen % 14a aste batetik hilabetera bitartekoak dira. Hilabeterako, edo handik gora, kontratuen % 4 baino ez dira sinatzen. Kontratuen % 38a berriz, definitu gabekoa da. Berdina gertatzen da iparraldean ere: kontraturik gehienak oso laburrak dira. Froga moduan edo, egun baterako egiten dira lehenengo kontratuak eta enpresa langilearekin pozik badago, gero luzatzen dira. Lapurdin, ordu biko kontratua egitera ere heldu da bertako ABLE bulegoren bat. Kamioi bat deskargatzeko bakarrik kontratatu omen zuten langilea, eta deskargatu ostean, etxera. Espainian, 1998an, heldu ziren ABLEak 140.000 kontratura lehenengo bider, eta harrezkero 2000 eta 2003 izan dira ABLEek kontraturik gehien egin dituzten urteak. Frantzian, 130.000 behin-behineko behargin daude gutxi gorabehera. Ostalaritza eta eraikuntza dira ABLE bidezko kontratu gehien dituzten sektoreak.