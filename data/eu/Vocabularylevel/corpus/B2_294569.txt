Docutec Xalbador Elortza: "Alsaziako lana guztiz berria zen niretzat" Xalbador Elortzak Ingemar enpresan egiten du lan. Usurbilgo enpresa honek granitoa eta marmolak saltzen ditu, eta banaketa-egoitza batzuk ditu Europan, Alsazian esaterako. Eta Alsazian egiten du lan Xalbador Elortzak, Colmar herrian. Irunen zuen lan finkoa laga, eta Ingemar-en proposamena onartu zuen. Urtean bizpahiru aldiz etortzen da jaioterrira, Arriarana, eta, oraingoz, ez du bere lan hori Euskal Herrian egiteko asmorik. HABE.- Irungo lana, oso bestelakoa, utzita, Alsazian zabiltza lanean. XALBADOR ELORTZA.- Bai, hala nabil. Bizimodua erabat egina, bideratua nuen Euskal Herrian: lanpostu finkoa, etxea Hendaian, haurrak ikastolan... Erabaki zaila izan zen. Baina, guztiz interesgarria profesionalki; eguneroko errutinatik ihes egiteko aukera aparta izan nuen lurralde eta kultura berriak ezagutuz. Erronka handia azken batean. Baina, guztia berriz hutsetik hasi beharra, familia... Edonor beldurtzeko modukoa izan zen. Eta laster hiru urte egingo ditugu. Lehen urtean, nire formazioa egin artean, bakarrik ibili nintzen. Gero haurrek ikasturtea bukatu eta udako oporrak pasatuta, denok etorri ginen Westhalten herrixkara, Colmar-etik gertu. H.- Zure lan honetan noiz hasi zinen, eta nola? X. E.- Nik ez nuen batere esperientziarik harriekin. Dena hutsetik ikasi nuen. Ez dago ikasketa zehatzik hau guztia ikasteko, dena praktikaren bidez, galdetuz, irakurriz ikasi ahal da. Aldaketa handiena hortik etorri zitzaidan. Lanean zinez hasi aurretik hainbat hilabetez harrobietan eta ibili nintzen, fabriketan, gure oraingo honen antzeko beste zentroetan, bezeroak Frantzian, Alemanian edo Suitzan bisitatuz.... H. Emaztearen lanbidean izan al zuen eraginik erabaki horrek? X. E.- Bai, ordu batzuetako lan bat zuen eta hona etortzerakoan utzi beharrean izan zen. Hemen, oraingoz behintzat, ez da saiatu beste zerbait bilatzen.  H.- Lehendik ere Europan barrena ibili zinen: ikasketak bukatuta, Londresen eta Alemanian egin zenituen hainbat urte, ezta? X. E.- Egun ikasle asko lan-aukerak ugaltzeko hizkuntzaren bat ikasten hasten da. Nire kasuan ez zen horrela, kontzienteki, izan. Baina lehen aukera bat agertu zen eta... aurrera. Eta behin hor barruan zaudelarik konturatzen zara, nahiz eta batzuetan biziki gogorra izan, esperientzia erabat aberasgarria dela. Londresen ezagutu nuen lagun australiar batek esan ohi zidan, beraien herrialdean unibertsitateak adina garrantzia zuela urtebetez edo gehiagoz munduan zehar bidaiatzeak. Pertsona bat asko aberastu daiteke. H.- Zein dira zure ustez sorterritik kanpo lan egitearen abantailak? X. E.- Atzerrira bat-batean joatea ez da erraza inorentzat. Denok bizimodu batera ohituak gaude, herrira, lagunak ditugu, aisia... Baina, nik ez dut esfortzutzat hartzen, erronkatzat bai, abentura aberasgarritzat. Jende berria ezagutu, hizkuntzak, kultura eta ohiturak, lekuak... Zera aldatzen da: zinemara Donostiara joan ordez Colmar-era edo Mulhouse-ra zoaz, eta erosketa batzuk, berriz, "bestaldean" (guk Alemanian edo Suitzan) egiten jarraitzen duzu. H.- Inoiz pentsatu al duzu egiten ari zaren lana Euskal Herrian egitea? X. E.- Lanbide hau eskaini zidatenean, banekien horrek bizilekuz aldatzea zekarrela berarekin, eta hori onartua dago. Gainera, nik oraindik ere gogo handiz jarraitzen dut proiektu berri honetan lanean, beti gauza berriak ikasten eta ezagutzen. Baina, familia ere hor dago, emaztea, haurrak eta bizimodu honetara integratzeko batzuek besteek baino arazo gehiago dauzkate. Denborak esanen digu zer egin etorkizunean.