Docutec Idazkari lanerako euskara teknikoa eta Justizia euskaraz ikastaroak on-line DEUSTUKO UNIBERTSITATEKO Euskal Irakaslegoaren eskutik datorkigu oraingoan eskaintza. Izan ere, uda igaro ostean bi ikastaro hauek jarriko dituzte sarean: Idazkari lanerako euskara teknikoa bata eta Justizia euskaraz izenburukoa bestea. Lehenengokoa idazkariek euren lana euskaraz egin dezaten trebakuntza-ikastaroa da eta, bigarrenak, justizia arloko langileek euskara lan egiteko tresna izan dezaten laguntzea eta hurbiltzea du helburu. Hona hemen, zehatzago bakoitzaren edukia: Idazkari lanerako euskara teknikoa: Bost modulu dira guztira, orokorrenetik hasita: on-line baliabideak, sarrera eta gutuna modu orokorrean lantzeko moduluak eta zehatzagoetara pasatuz: Merkataritza-idazkien arloan, enpresa artean gerta daitezkeen harreman-mota guztiei helduz, besteak beste, eskariak eta eskaintzak, informazioa eskatu / eman, albaranak, fakturak eta erreklamazioak .... Administrazio-idazkiak: ofizioak, agurra, gonbidapena, bilera-deia, ziurtagiria, eskabidea.... Idatziaren gainean lan egiteko sortua dago. Edozelan ere, ikasleek hala eskatuko balute, astean behin edo, beharren arabera jakina, ahozko trebetasuna lantzeko aukera egongo litzateke. Jendaurrekoa landu, telefono bidezko harremana ... etab. Justizia euskaraz: Ikastaro honetan materialak gai baten inguruan antolatu dituzte. Zortzi dira guztira. Batetik, Justiziaren lanbide batzuei heldu diete: Arartekoa eta fiskaltza. Bestetik, Justizia gizartean atalean: Tratu txarrak, Umeen eskubideak, Adopzioa, Bizi-testamentua, Gazteak eta alkohola. Astean zehar ikasleak nahi duen momentuan lan egingo du, eta ahal duenean, jakina! Lana, lehentxeago esan bezala, gai baten inguruan dago antolatuta eta, astearen bukaeran, aurretik entzun, idatzi eta irakurritakoa gogoan hartuta, gaia behar bezala biribiltzeko egingo dute mintza-saioa. Ikastaro bietan aurreikusten dituzten lan orduak 30 bat dira. Mertxe Luzuriaga: 'Oso garrantzitsua da guretzat ikasleak, lan egiten duen bitartean laguntza behar badu, nora jo edukitzea' HABE.- Zergatik aukeratu zenituzten gai/esparru horiek eta ez beste batzuk? Mertxe Luzuriaga.- Edozein arlo izan zitekeen baina, adibidez, idazkarientzako ikastaroa oso modu natural eta errazean etorri da. Urteak dira Unibertsitate honetako Zuzendaritzako Idazkaritza Eskolarekin harremanetan gabiltzala, ikasle euskaldunak euskaraz lan egiteko trebatzen. Horren fruitu da orain on-line eskaintzen dugun ikastaro hau. Justizia arloko materialei dagokienez, administrazioaren lan-esparru honen berezitasunak kontuan izanik, materialak sortzea interesgarria iruditu zitzaigun, arlo honen gaien aniztasun/zabaltasunagatik ez ezik, espazio eta denboraren mugak gainditzen dituen lan-moldea erabiltzeagatik ere bai. H.- Nola moldatu zarete edukia prestatzeko? M.L.- Kontua ez da prozesuaren amaieran pantallan zerekin egiten dugun topo, atzetik dagoen lana baizik. Oinarrizko osagaia da ikasleak hizkuntza erabiltzea. Ahozko eta idatzizko testuekin etengabean jardun eta jardun arituko da, helburua errazago moldatzea da bere lan-arloan euskaraz aritzeko orduan. Justizia-arloko materialetan lexikoaren lanketak aparteko garrantzia hartzen du. Idazkarientzako ikastaroan ikasleek egunero-egunero euren bulegoan egin beharrekoak egin beharko dituzte, testuetan oinarrituriko ikastaroa dugu hau. Arlo nagusi bi bereizi ditugu: Merkataritza-arloa eta Administrazioarena. Ikastaroak antolatzeko orduan ahalegindu gara eta horretan ari gara orain ere, egitekoak modu argi eta errazean aurkezten. Oso garrantzitsua da guretzat ikasleak, lan egiten duen bitartean laguntza behar badu, nora jo edukitzea. Beste aldean irakaslea izango du. Baina, irakaslearen laguntza ez ezik, ikasleak taldean ari dela antzeman behar du. Horretarako, bide batzuk eskainiko dizkiegu: kontsultak, mezu-bidezko harremana, foroak, baita berriketan aritzeko guneak ere (chat-ak). H.- Zenbat irakasle ari da lanean ikastaro hauen inguruan? Nork sortu ditu moduluak? M.L.- Arduradun bana egon bada ere, talde lanean aritu izan gara, ikasten eta sortzen, dena batera. Guztira, modu batera edo bestera bost bat irakasle aritu izan gara. Idazkari lanerako ikastaroaren ardura Sara Muniozguren irakasleak hartu du eta Justiziakoan, ni neu aritu naiz. H.- Hasita zaudete? Talderik baduzue? M.L.- Taldean oraindik ez. Orain arte proba txiki batzuk egin ditugu eta ikastaroak hobetzeko ahaleginean jarraitzen dugu. Uda partean azkeneko ukituak emanda, udazkenean izango gara taldean hasteko prest. H.- Ikasleak ez al du aparteko ikastarorik egin behar ezagutza teknikoa bermatze-aldera? M.L.- Ez da beharrezkoa. Deustuko Unibertsitateak sorturiko hezkuntza plataformaz baliatu ahal izan gara eta honek erraz erabiltzeko aukera ezin hobea eskaintzen dio ikasleari. Nahikoa da aurkezpen txiki bat eginda, ez beste. H.- Zergatik gomendatzen duzue izena ematea horrelako ikastaro batean? M.L.- Gu geu ilusioz aritzeko prest gaude, ikastaroan arituko direnen bidelagun izan nahi dugu. Ikastarook on-line izanik, formatuak berak dituen abantailak eta, batez ere, eskaintzen duen malgutasuna aipatu beharko genuke. Ez dugu ahaztu behar ikas-sistema honetan, nork bere bidea egiten duela, etengabean nork bere hausnarketa eta bere lanak dituela aurrean. Informazio gehiago: Deustuko Unibertsitatea E.I. Unibertsitateetako etorbidea, 24 48007 Bilbo Tel: 94 413 91 77 Fax: 94 413 90 36 euskal.irakaslegoa@deusto.es http://www.euskal-irakaslegoa.deusto.es