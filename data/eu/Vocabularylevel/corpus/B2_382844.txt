Docutec Meteosentiberatasuna Eguraldi-aldaketek gure osasunean eragina dutela nabaritzen dugu, eta bada horretarako oinarririk. Klima-aldaketa asko entzuten den kontua da azkenaldi honetan, eta ez dut nik ukatuko gaiaren garrantzia, ezta gutxiagorik ere. Baina gaur esamoldearen bigarren osagaiari beste ikuspuntu batetik heldu nahi nioke, gutako gehienok hitzetik hortzera darabilgun klimaren kontzeptu horrek gure osasunean izan ditzakeen era guztietako eraginak aipatzeko. Bat-bateko tenperatura aldaketek buruko mina, arnasteko trastornoa eta are arazo kardiobaskularrak ere eragin diezazkigukete. «Hezurretako mina daukat, seguru bihar euria egingo duela», edo «triste edo goibel nabil, eguraldiaren antzera» moduko esaldiek badute beren arrazoia, eta puska handi batean egia esaten digute. Izan ere, baldintza atmosferiko jakin batzuek bizi-kalitatea nabarmen okerragotzerainoko eragina izan dezakete bereziki sentiberak direnetan. Izena ere eman diote adituek egoera horri, meteosentiberatasuna, batez ere emakumeei eta alergiak, buruko mina, asma eta antzekoak dituztenei erasaten dien trastornoa. Udazkena eta negua dira urte sasoirik okerrenak. Egun grisak, euritsuak edo lainoak estaltzen dituenak izaten dira txarrenak pertsona sentiberentzat. Zergatik ote?   Ioi positiboak   Horrelako egunetan, batez ere ekaitza lehertu aurreko uneetan, giroan hezetasun maila handia dagoenean edo haize klase jakin batzuek jotzen dutenean, atmosferan ioi positibo asko kontzentratzen dira, eta ikusi denez, ioi horiek eragin kaltegarria dute gure osasunean eta gure ongizatean, eta haiek eragiten dituzte hain gogaikarriak (buruko mina, zirkulazioaren trastornoa, giltzaduretako mina, etab.) nahiz psikologikoak (depresioa, nekea, suminkortasuna, insomnioa, etab.)   Alergia kontuak gora eta behera   Pertsona alergikoak eguraldiari oso adi egoten dira; izan ere, edozein aldaketak, txikia izanik ere, askoz ere gehiago erasaten die. Haizea eta beroa, esate baterako, ez zaizkie batere komeni, baldintza horietan giroan dagoen polen kontzentrazioak gora egiten baitu. Hotzak eta euriak, alabaina, atmosfera garbitu eta sintomak gutxitzen dituzte.   Euria eta uhin elektromagnetikoak   Presio baxuak daudenean (euriteek eta ekaitzek eragiten dituzte normalean presio baxuak), pertsona sentiberek insomnioa izan dezakete, zirkulazio arazoak, buruko minak, nekea eta baita depresiorako joera ere. Eta adituek uhin elektromagnetikoei botatzen diete sintoma horien guztien errua. Haizea eta 'foehn efektua'   Alpeetako iparraldean bada haize mota berezi bat, beroa eta oso hezea, mendi garaietatik pasatzerakoan presio atmosferiko handia eragiten duena. Haize horri foehn esaten diote bertakoek. Haize horrek buruko minak, depresioa, zirkulazioko arazoak eta arazo kardiobaskularrak, suminkortasuna eta beste hainbat molestia eragiten ditu, eta garai guztietako adituek ikerketa ugaritan egiaztatu ahal izan duten bezala, foehn haizeak jotzen duenean, asko ugaritzen dira, besteak beste, suizidio, hilketa eta bestelako istripuen indizeak. Europako erdialdeko haize horren inguruan asko ikertu eta idatzi da, baina eraginak oso antzekoak dira beste hainbat eskualdetan ere: Kataluniako iparraldean (tramuntana da haizearen izena), Italian (sirocco haizearen eraginez), Frantziako hegoaldean (mistral haizeak eraginda) edo Ipar Amerika osoan, goitik behera -Kanadan hasi, segi AEBetan eta Me- xikoraino iristen dira- zeharkatzen duten Mendi Harritsuetan (chinook esaten zaion haizea). Ekialde Hurbileko zenbait herrialdetan, krimen bat egiten denean horrelako haizeak jotzen badu, aringarri gisa erabil daiteke epaiketan. Eguzki ordu gutxiago   Udazkenean sartzen garenean, eta zer esanik ez neguan, egunetik egunera gero eta argi ordu gutxiago dauzkagu. Egun ilun eta lainotuetan gorputzak gehitu egiten du melatonina izeneko hormona baten produkzioa. Eta melatonina gehiegik depresioa, logura eta tristura ekar ditzakeela gauza jakina da gaur egun.   Hotza eta marrantak   Tenperatura aldaketek, are gehiago bat-batekoak edo ustekabekoak direnean, hozturak edo marrantak harrapatzeko arriskua ere handitzen dute, gorputzaren defentsa sistemari modu negatiboan erasaten baitiote. Gainera, hotzaren eraginez, odol hodiak uzkurtu egiten dira, eta horrek zirkulazioko arazoak ekar ditzake luzarora.   Nola saihestu   Ikusi dugun bezala, meteorologiarekin lotutako min eta molestia horien errudunak ioi positiboak izaten dira sarritan. Horiei kontra egiteko, ioi negatiboak dira gure arma nagusia. Ioi negatiboak oso onuragarriak dira gure gorputzarentzat, errendimendu fisikoa nahiz mentala bizkortu, aldartea hobetu eta ongizate sentsazio orokorra eragiten dutelako, eta honako hauek dira ioi negatiboak lortzeko moduetako batzuk: Ura mugimenduan. Natura da dagoen ioi negatiboen sortzailerik onena. Mugitzen den urak (itsasoko olatuek, ur-jauzi nahiz iturrietako urak, edo baita dutxakoak berak ere) airea negatiboki kargatzea eragiten du. Horrexegatik, itsasertzetik paseatzeak edo dutxa eder bat hartzeak, besterik gabe, goitik behera aldaraz dezake gure aldartea, eta minutu gutxi batzuetan gainera. Landareak. Fotosintesiari esker, landareek ere atmosferako ioi negatiboen kontzentrazioa gehitzen laguntzen dute. Basoan barrena ibiltzeak, eta gure etxe edo lantokia landarez hornitu eta apaintzeak askoz hobeto sentiaraziko gaitu. Eguzkia. Eguzki izpiek ere eragin mesedegarria egingo diote gure aldarte tristeari. Aprobetxa itzazu ahalik eta gehien eguzki orduak, aire zabalean denbora luzea emanez, eta etxe barruan zaudenean leihoak ireki eta pertsianak gora igoz. Tresna elektrikoak ondo erabili. Bai aire girotuak eta baita ordenagailuek eta etxetresna elektriko gehienek ere ioi positiboz betetzen dute airea. Horri aurre egiteko, horrelako tresna eta aparatuak neurrian erabili. Ionizagailuak. Giroa oso kargatua badago, bulegoan adibidez, ionizagailua (ioi negatiboak sortzen dituen tresna) erabiltzea oso baliagarria izan daiteke.