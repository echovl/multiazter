Docutec Zazpi duro eta txaketa Bai. Zazpi duro eta txaketa panazkoa arrapatu zizkidaten, jai gau batean, atariko estalpetik. Bada urte mordo bat alukeria ura gertatu zala. Emeretzi urte nituen orduan eta, pentsa, orain irurogeita bost. Berrogeita sei urte pasa dirala jakiteko, ez da kalkuladora bearrik. Ezta listoa izan bearrik ere. Baiña amorru eta pena aundia eman arazten dituzten gauzak, edo gertaerak, iñoiz ez dira aazten. Nola aaztuko zitzaidan, ba? Badakizue zer zan, orain dala berrogeita sei urte, emeretzi urtetxo nituela, zazpi duro arrapatzea? Ura larri zan. Txaketa panazkoa ederra zan, neurrira egindakoa. Atzean trabilla eta guztikoa. Trabilla izen ura, jostunari entzundakoa zan. Atzean zearretara jositako pana-zati bat. Tela gozoa, gaiñera. Gustora janzten dan arropa oietakoa. Alan da ere, txaketagatik bost ajola. Baiña zazpi duro... Zera: amak igande arratsaldea pasatzeko emandako edo kostata kendutako bost duroko paperezko morea eta bi duro paperezko berdeak, aiek geiago ezin ikusi izana... Ura bai zala mingarria. Eizerako kartutxoak ekartzeko pezeta bat ere gastatu gabe igande arratsaldea pasa, eta gero ori? Urdanetako Patxiren taberna xaar artan txorixo txistorraren bokadilloa ere ez nuen jan jai artan, kartutxotarako txanponak aurreratzearren. Ara fin jokatzeak ere zenbat balio izaten duen batzuetan. Xuurraren poltsak, bi zulo. Kontatuko dizuet, ba, pasadizoa nola zan. Neguko igande arratsalde otz artan, beti bezela anaia zaarragoa Felix eta biok Urdanetara, jakiña: jai arratsaldeko bezperak deitzen zitzaien eliz funtziora. Errezatu eta eliz kanta denak abestu ondoren, nolabait arratsaldea pasatzera. Edo aal zan bezela. Illunabarrean, gugandik ies egin nai zuten nesken atzetik korrika-saioren bat eginda, gero musean elkarri begiak atera bearrean. Zera: iru pezeta balio zituen botilla erdi ardoa jokatzen. Gero, bertso modukoren batzuk kantatu eta etxera. Guk elizan kantatzen genuen, baiña bai tabernan ere. Gauean etxera abiatu giñanerako, elurrak zuritu zituen Urdaneta inguruak. Baiña guk ez geneukan otzik. Dozena erdi bat mutil kaskar an abiatu giñan etxe aldera, geren txaketak buruan genituela. Elurra ari bait zuen. Lagunen etxe atarietan elkar agurtu: -Urrengo jaira arte, i. Aio. Orrela iritsi giñan etxera. Eta etxe atariko estalpean edo aterpean zintzilikatu genituen geren txaketa bustiak. Urrengo goizean an ez zegoen ez txaketa eta ez otxo koarto. Bi anaion txaketa panak, ijitoek eramanak. Kateko txakurrak Txato zaarrak ere lo egingo zuen gau artan, labepeko txokoan. Neri txaketa ez zitzaidan gogoratzen. Zazpi duro bai. Anaiari galdetu nion: -Ik ba al uan dirurik txaketaren patrikan? -Ez. Nik denak gastatu nizkian. Nik, orduan eta pena geiago. Ama jarri zan, berriz, ortik onakoa: -Zazpi durogatik al abil berriketan? Txaketek balio zutenarekin alderatuta, zer dituk ba zazpi duro...? -Jolin. Ez zizkidazun, ba, berealakoan eman. -Au dek marka, au! Ustez, iru bat negutarako arropa egin nizuen ainbeste diru gastatuta, eta begira orain. Zakurraren putza!