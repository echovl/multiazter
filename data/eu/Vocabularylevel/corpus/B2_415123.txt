Docutec Murakamiren erakusketa Guggenheim Bilbao museoan Takashi Murakami artista japoniarraren erakusketa 90 artelanek osatzen dute. Erakusketa zabal honek Murakamiren ibilbide artistikoa ezagutzen laguntzen digu. Asiako artistarik ospetsuenetako bat da. Japonian beste inork ez du lortu arte garaikidearen munduan bere mailako arrakastarik. Murakami Tokion jaio zen 1962an. Tokioko Unibertsitatean Musika eta Arte Ederren ikasketak egin zituen. Masato Nakamura artistaren eskutik ezagutu zuen Arte Garaikidea. Murakamik dio Goyaren "Saturno semea irensten" koadroa ikusi zuenean sortu zitzaiola artista izateko gogoa. Andy Warhol japoniarra deitu izan diote. New Yorken, Frankfurten, Parisen, Londresen... egin ditu erakusketak. Murakamik mota askotako artelanak sortu ditu: pintura, eskultura, diseinu industriala, moda, komikia eta graffitiak, besteak beste. 1996an "Tokio la Hiropon Factory" elkartea sortu zuen. Japoniarrentzat artea merkantzia bat da eta artelanak fabrikan sortutako produktuak. Artelanen antolaketak enpresa egitura izan behar duela dio Murakamik. Bere ustez, artea ez dago zertan sakratu egin. Mendebaldean eman den sakralizazioak Japonian ez du zentzurik. Entzun irudi hauen gaineko azalpenak bertan klik eginez:         Murakamiren pentsaera estetikoan "Anime" animazioa eta "manga" komikia dira kontzepturik nagusienak. Bi ideia hauek Japoniako bizieran oso txertatuak daude. Horregatik, Murakamik nahastu egin ditu Japoniar tradizioak, Pop artea eta surrealismoaren zenbait elementu. Bere berrikuntza Japongo antzinako margolarien estiloa eta komikiaren koloreak elkartzean datza. Murakamik XX. mendearen bukaeran "Superflat" deituriko kontzeptua asmatu zuen: koadroen hondoa laua, kolore batekoa eta irudiak kolore askotakoak. Paul Schimmel, erakusketaren komisarioak, kronologikoki antolatu ditu artelanak. Plastikozko irudiak, maketak, koadro abstraktuak... denetarik ikus daiteke Guggenheimen. 1993an, bere nortasunaren sinbolo gisa, Mr. Dob pertsonaia asmatu zuen. Irudi hau, urteetan zehar, itxuraz aldatzen joan da. Irudi irribarretsua izatetik hortz beldurgarridun munstroa izatera pasa da. Mr Pointy, Inochi, Tan Tan Bo eta Oval dira, esate baterako, Murakamik egin dituen beste erretratuak. Hauetako batzuk Steven Spielbergen E.T. irudiaren antzekoak dira. Pertsonaia hauek esanahi bikoitza dute: zintzotasuna eta gaiztakeria, gozotasuna eta garraztasuna eta abar. Bere lanetan perretxiko irudiak askotan azaltzen dira. Nagasakin eta Hiroshiman jaurtitako lehergailuen oroimen gisa ulertu behar dira. Imajina hauek guztiak kolore biziz margotzen ditu. Erakusketa hau Jesus Serra fundazioak eta Bilbao Aseguru etxeak ekarri dute Bilbora. Maiatzaren 31 arte egongo da ikusgai Guggenheimen.