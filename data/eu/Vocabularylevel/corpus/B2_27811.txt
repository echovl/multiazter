Docutec Tenpestariak Erdi aroko nekazariek ikara zieten ekaitzei eta horretan oinarritzen ziren "tenpestariak" txantaia egi eta ordaina eskuratzeko. Horren azalpena ematen digu artikuluak eta ekaitzak eta naturaren indarraren inguruko aipamen laburra. ROBERTO GONZALEZ DE VIÑASPRE   Agobardok, Lyongo apezpikuak, IX. mendean izkiriatu zuen nola tenpestariak batetik bestera ibiltzen ziren nekazariak ikaratzen. Herritarren ustea zen harako gaizkileek ekaitzak sortu eta menderatzeko ahalmena zutela. Nekazariei joaten omen zitzaizkien ekaitza sortu eta soroetako uzta galaraziko zieten mehatxuarekin. Beldurrez ordaintzen zuten nekazariek, ekaitza euren soroetatik urrun zezaten. Tenpestariok hegaz omen zekiten eta trebeak ziren zeruan zehar hodei erraldoiak gidatzen, aginte-postuan jarrita, euren nahiera, kapitainak itsasoan ontzia daroan legetxe. Nekazariak sinetsita zeuden gaizkileok, ekaitzaren harrabotsean, soroetako uztak lapurtzen zituztela eta, hodeien sabel puztuan gorderik, Mangoniako lurralde urrunera eroan eta bertan saltzen zituztela. Behin nekazari batzuek jende arrotza harrapatu omen zuten hodeietatik jausitako ekaitz-sortzaileak zirelakoan, eta bertan harrika akabatuko zituzketen delako Agobardok justiziaren eskueran jarri ez balitu. Legeak tenpestarientzat agindutako berrehun zigorradak hartuko zituzten errukarriok. Ekaitz zakarra bildu da udaberriko arrats honetan. Euri-tanta sendoek haserre jotzen dute ene salako leihoaren kontra. Oinaztarriek hodeietatik jaurtiriko geziak dirudite, ingurua suntsituz aurrera egiten duen tenpestari -oste batek botatakoak balira bezala. Erdi Aroko nekazari haiek naturaren indarrari zioten izua gehiegizkoa gerta daiteke egungo begietara (eta gorrotagarria mundua mundu denetik gizon-emakumeen beldurrari etekina ateratzeko kezkarik ez dutenen doilorkeria), baina leihoan jarrita, zeru mehatxatzaileari begira, pentsatu dut sarri naturaren indarra gutxiesten dugula, egiaz menperatzen dugulakoan, eta gizarte autosufizientearen mito inozoan bizi garela, naturaren zigorradak hartzen ez ditugun bitartean.  