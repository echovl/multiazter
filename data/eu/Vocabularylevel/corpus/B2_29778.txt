Docutec Euskara ikastea eta EGA ateratzea Euskara ikastea eta EGA ateratzea bi gauza dira. Euskara ikastea eta EGA titulua ateratzea helburu desberdinak dira, eta mekanismo desberdinak behar dituzte. KEPA LARREA / euskara irakaslea Nola atera EGA euskara jakin gabe hitzaldia emango du gaur goizean Kepa Larrea Arrigorriagako udal euskaltegiko irakasleak Bilboko Kalderapekon. Orain dela hilabete batzuk izenburu bereko liburua kaleratu zuen . Euskara jakin gabe EGA ateratzea posible al da? Errealitate batetik abiatuta iritsi gara ondorio horretara. Euskaldun gehienek ez dute EGArik; euskalduna izateko, EGA ez da beharrezkoa. Gainera, EGA ateratzen duten guztiek gero ez dute euskara erabiltzen. Bereizi egin behar da alde batetik EGA titulua eta bestetik euskaraz hitz egitea. Bestetik, euskaldun zahar askok ez dute EGA titulua atera, azterketako teknikak ez dituztelako menperatzen. Beste batzuek, nahiz eta hizkuntz gaitasun txikiagoa izan, teknikak menperatzen dituztenez, titulua lortzen dute. Euskaldun zahar batek baino aukera gehiago ditu EGA gainditzeko euskaltegitik atera berri den batek? Ikusi behar da EGAk zein puntutaraino neurtzen duen euskara maila eta zein puntutaraino teknika batzuetan trebatua izatea. Trebakuntza hori gabe ezin da azterketa gainditu; hori da euskaldun zahar askoren arazoa. Euskara gutxi jakin baina teknikak ezagututa, berriz, jende askok atera du titulua. Nola lortzen dute hori? Euskara ikastea eta EGA titulua ateratzea helburu desberdinak dira, eta mekanismo desberdinak behar dituzte. Aholkuak ematen ditugu, azterketetan zer hartzen duten kontuan eta okerrak nola saihestu; euskarari baino gehiago, teknikari erreparatuz. Atariko proban galdetegia nola egin landuko duzue. Baina idatzizko eta ahozkoa zailagoak ez al dira? Jende gehienak idatzizko proban huts egiten du. Ez dute idazlan ikaragarri ona eskatzen; teknika batzuk jakin behar dira, idazlana eta ideiak ondo antolatu, eta akats nabarmenik ez egin. Ahozkoan ere, egitura batzuetara ohituz gero, hainbat akats saihets daitezke. Beraz, EGAren bidez zer neurtzen da? EGAk teknika batzuk neurtzen ditu; agian, euskara ere bai, baina garrantzitsuena teknikak dira. Horrelako azterketa bat gaztelaniaz eginez gero, agian askok ez lukete gaindituko. Euskaltegiko irakaslea zara. EGA ateratzera joaten diren ikasleen jarrera nolakoa izaten da? Denetarik dago, ikasle bakoitza mundu bat da. UBI inguruko ikasle askok ulermena badute, baina, agian, idazteko arazoak dituzte; EGA atera nahi dute unibertsitatean kredituak lortzeko. Beste batzuek lanerako behar dute. Baina badira euskara ikasteagatik etortzen direnak; guztien helburua ez da EGA titulua izatea