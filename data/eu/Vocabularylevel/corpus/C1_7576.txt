Docutec Jose Mari Gorrotxategi: Nik egunero txokolatea hartzen dut gosaltzeko Jose Mari Gorrotxategi oso konfitero ezaguna da aspalditik; berari 'konfitero' hitza gustatzen zaio, ez gozogile. Aspaldiko hitzak galtzen ari direla kexu da tolosarra; sarritan hitz horiek galtzen ari dira aspaldiko ofizioak ere bide beretik doazelako. Txokolatea ez omen da hain aspaldikoa gure artean. Guk tolosarrari aspaldiko txokolateaz galdetu diogu, baina gaur egungoaz ere bai. Beste hainbat galdera ere egin dizkiogu jaki gozo horri buruz. Eta gozo-gozo erantzun digu HABEko egoitzan. Ordurako gosari legea eginda zegoen, txokolate-katilu gozoarekin. HABE.- Zer moduz jubilatuta? JOSE MARI GORROTXATEGI.- Norbaitek kezka badauka jubilatuen kofradian sartzeko, lasai. Ondo bizitzen da. Ia egunero joaten naiz Tolosara, baina Donostian bizi naiz. Tolosako erroldan nago, baina Donostia ederra da bizitzeko: lagunak, liburutegi onak, artxiboak. Baina bihotza beti Tolosan.   H.- Beraz, segitzen duzu ikertzen. J.M.G.- Beti. Ze ni gaztea nintzenetik hona asko aldatu dira gauzak nire alorrean. Orduan gurina zen oso jenero aberatsa, estimatua, zapore oso onekoa. Eta asko ordaintzen zen, baina nutrizio kontuengatik gurina atzean gelditu da, kolesterola eta, badakizu. H. Txokolateak ere gizendu egiten omen du. J.M.G.- Nik egunero txokolatea hartzen dut gosaltzeko, eta kilo aldetik hortxe-hortxe nabil, pisatu behar dudanetik oso hurbil.   H.- Konfiteri-museoa duzu Tolosan. J.M.G.- Talde txikiak datozenean semea arduratzen da bisitaz. Baina sarri ikastaroak dira, unibertsitarioak etortzen dira, edo sukaldaritza ikasten dihardutenak. Orduan ni joaten naiz. Museoan konfitero lanbidea ikus daiteke, XIV. mendetik hasi eta argindarra iritsi arteko tartea. Artisaua zen konfiteroa, berak konfitatzen zuen fruta, orain kamerak daude, badaude kontserbatzeko teknikak. Fruta konfitatzen genuen arabiarrek erakutsitako teknikarekin eta kontserbatzen da ondo bi urte, batere kimikarik gabe. Baina txokolateaz gain konfiteroak kandelak ere egiten zituen, karameluak, bizkotxoak, mermelada, kafea erre, pastelak, argizari-olak. Nik gauza hauetarako erabili diren teknika guztiak bildu egin ditut, eta tresnak. Tresna horiek gehienak hemen egindakoak dira, eta horregatik oso estimatua da museoa.   Museoaren sarrera   H.- Amerika aipatu duzu. Handik datorkigu txokolatea. J.M.G.- Euskal Herrian emakumeek egin dute sukaldean, oso ondo gainera. Baina lehengaiak Amerikakoak dira: bakailaoa bizkaitar erara, marmitakoa, patata, ilarrak, piperrak, indiabak, txokolatea. H.- Beti txokolateak fama, baina kakaoa aipatu beharko da. J.M.G.- Txokolateak ona izateko, osasuntsua, %80ak kakaoa behar du izan. Esan daiteke bi txokolate-klase daudela, esnearekin egiten dena eta txokolate beltza. Esnearekin egiten denak oso kakao gutxi dauka, %30-35, azukrea %50, eta bestea, legeak hala aginduta, esne-hautsa, koipe guztiarekin. Eta txokolate-mota hau da munduan gehien saltzen dena, %70a. Baina osasungarriagoa da bestea, beltza: mineral asko ditu, bitaminak, eta azukre gutxi. Baina kakaoa xigortu egiten da, ez dugu gordinik hartzen.   H.- Kristobal Kolonek ez omen zuen kakaoa oso aintzat hartu. J.M.G.- Baina Hernan Kortesek bai. Konturatu ziren indioak egun guztian ibiltzen zirela batera eta bestera kakaoari esker, eta kakaoak dirua balioa zuela. Esaten dute untxi batek lau ale balio zituela, eta neska gortesau batekin gaua pasatzeak 8-12 ale. H.- Une honetan nor dabil puntaren puntan txokolatea egiterakoan? J.M.G.- Lehen kakaoa Amerikan bakarrik zegoen, ekuatore-marratik gradu bat gora, gradu bat behera, hortxe: Guatemala, Mexiko, Venezuela, Ekuador. Handik 1.700-1.800 inguru horretan Afrikara etorri zen, Espainiako Ginea zena, Kosta Marfil. Eta egun munduko kakaoaren %70a Afrikatik dator. Ahaztu baino lehen, txokolatea beti edatekoa izan da. Suitzarrek eta ingelesek erakutsi ziguten txokolatea eskuz jateko era. Gaur egun, berriz, txokolatea oso gutxi edaten da, nahiz eta Europan gehien saltzen den izozkia txokolatezkoa izan.   H.- Suitzak txokolatearen zaporea hobetu zuen. J.M.G.- Bai. Kakaoak berez oso zapore fuertea du, eta egindako txokolatea mugitzen zuen makina zuten, etengabe 72 orduz, 20-30 kilo. Gero sortu ziren txokolatea fintzeko tresnak. Ordura arte txokolatea gelditzen zen zerrautsa bezala, baina ez zuen garrantzirik horrek, edatekoa zelako. Eta gaur ari gara jaten inoiz jan den txokolaterik onena. Sei edo zazpi kakao-marka on badira eta. H.- Txokolate-masterra ere egina daukazu, eta nutrizio-titulu ofiziala. J.M.G.- Munduko Osasun Erakundeak ikastaro batzuk antolatu zituen, eta titulua hortik datorkit. 65 urte nituenean Alemanian master bat sortu zuten gaztelaniaz, lau hilabete eta erdi barnetegi batean. Teknikak ikasi genituen: ze kakao-mota nahastu, tenperatura nola kontrolatu. Eta eskolatik Belgikara joan ginen lantegi bat ikustera: 450.000 kilo txokolate egiten ditu egunean. Zer gertatzen da? Gaztelaniazko PYME edo erdi-mailako eta maila txikiko enpresek ezin dutela lehia horretan sartu, tresneria oso azkar doalako hobetzen, azkarregi eta horri ezin diote aurre egin. Maila industrial horretan Euskal Herrian bakarrik Zahor gelditu da, Oñatin. Eta gero artisauak gaude, Mendaron ere nahiko artisauak dira, eta Baionan ere nahiko txokolate tradizionala egiten da. Museoan baditugu tresna asko, baina berriena 1950ekoa daukagu. Zenbat fabrika itxi den tresneriei aurre egin. ezinda. Hernaniko Adarraga gozotegiak, esaterako, txokolate ona egiten zuen, teknika ere ona zeukan. Ezkerrak, Gasteizen, itxi. Eta gaur konfiteri askok egiten du txokolatea erosi, eta saldu, eta negozioa aurrera ateratzeko kafetegia ere bertan jarri, eta ogia ere egin eta horrela. H.- XVIII. mendeko Compañ¡a Guipuzcoana de Caracas-ek ere badu txokolatearekin zerikusia. J.M.G.- Bai, Herbeheretako jendeak saltzen zuen kakaoa, baina Gipuzkoak ez zuen zergarik ordaintzen horregatik, mugak Mirandan zeudelako, eta Fueroei esker Gipuzkoak ez zuen zergarik ordaindu behar. Baina holandarren kakaoa geroz eta kaskarragoa zen, eta Javier Maria Munibek sortu zuen Konpainia. Pentsa, Donostiako Santa Maria eliza erre zenean berritze-lan guztia erakunde honen diruarekin egin zen, kakaoari esker. Kakaoa ekarri, eta Nafarroako pattarra eraman, Aragoiko algodoia, Kataluniako zeta. eramaten zen. Konpainiarentzako lanean 25 urtetan 40.000 lagun hil ziren. Eta harrigarria, baina purgatorioko arimak ere legezko bazkideak ziren.   H.- 'Bilbainitoak' ezagutzen al dituzu? Txokolatezko aurpegi batzuk dira txapel eta guzti. J.M.G.- Ez. Baina zuk ezagutzen badituzu, ekarri eta iritzia emango dizut. Niri denetik probatzea gustatzen zait. Behin hala esan zidan emakume frantziar batek: 'Ze pena txokolatea bekatu ez izatea, bestela plazera bete-betea izango litzateke!'.   H.- Horixe, gu ere plazer handiz izan gara zurekin.