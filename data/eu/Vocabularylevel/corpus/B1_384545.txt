Docutec Gazteen buru-hilketen eta Interneten arteko loturak, ikergai Suizidio gehiago al daude Interneten eraginez? Artikulu labur honetan horren inguruan egindako ikerketatxo baten berri ematen digute. Munduko Osasun Erakundearen (OME) arabera, urtean 3.000 bat lagunek egiten dute bere buruaz beste mundu guztian. Hogeita hamar segunduero norbaitek bere burua hiltzen du. Azken urteotan asko hitz egin izan da Internetek buru-hilketa horietan daukan eraginari buruz. Hori aztertu berri du Bristolgo Unibertsitateak eta, ondorioak, "British Medical Journal" aldizkariak jaso ditu. Ikerketa horretan Interneteko bilatzaile ezagunenetako lau erabili dituzte; Google, Yahoo, MSN eta Ask. Horietan, honako hitzak erabili dituzte besteren artean bilaketak egiteko: «buru-hilketa», «buruaz beste egiteko metodoak», «buru-hilketa azkarra» edota «nola hil zure burua». Behin emaitzak begi aurrean izanda, bilatzaile bakoitzeko lehen webguneak aztertu dituzte bereziki. Guztira 480 webgune aztertu dituzte, horietatik 240, desberdinak. Aztertu dituzten webguneen bostena, 90 inguru, espreski buru-hilketari zuzendutako tokiak dira, eta horietatik erdia buru-hiltzea zabaltzera eta erraztera bideratuta daude. Beste 43 webguneetan zure buruaz beste egiteko metodoei buruzko informazioa topa daiteke eta metodo horietako bakoitzak dituen abantailak eta desabantailak aipatzen dira. Baina, horietan, ez da animatzen internauta bere burua hiltzera. Gainontzeko orrialdeeetan buru-hilketaz hitz egiten da txantxetan bezala, umorezko erregistroan. Beste muturrean, buru hilketak ekiditea helburu duten webguneak topatu dituzte ikertzaileek, 62 hain juxtu. Ikerketak nabarmen utzi duen daturik kezkagarriena hauxe da: bilatzaile bakoitzean agertzen diren lehen hiru orrialdeak buru-hilketaren aldekoak dira.