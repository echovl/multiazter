Docutec Heriotzaren inguruan Gogoratzen dudana egia bada, joan den mendeko erdialdean etxebizitza erosteko dirurik ez zuen familia askok erosten zuen hilobia. Norbait hiltzen zenean beti aipatzen zen noren sepulturan lurperatuko zuten. ARANTXA URRETABIZKAIA/ Horrek familiako hilobia du, esaten zen, inbidia pittin batez. Kategoriak ere bazeuden hilobi artean, baino balio zuena hilobia izatea zen. Gerraostea, oraindik eta gerrak hildakoak fresko zeuden memorietan, auskalo non lurperatuak. Gorpu gehiegi hortik zehar eta agian familia haiek non utziko zituzten jakin nahi zuten, aldez aurretik. Sasoi hartan zabaldu ziren jaiotzetik hileta ordaintzen hasteko sistemak eta oraindik zaldiak eramaten zituzten gorpuak karroza batean, Donostian behintzat. Edo oinez, kilometroak aldapa gora, sendikoen eta adiskideen bizkarretan, apaiza, elizmutil eta guzti. Eta lutoa, guztiz nahitaezkoa, arau zehatzez gobernatua. Batez ere emakumeentzat, noski, gizonak aski izaten zuten ohizko erropetan besoan zapi beltz bat jartzearekin. Emakumeek, berriz, urte beterako zuten. Gutxienez sei hilabete, goitik behera beltzez eta handik aurrera jarri zitekeen more pixka bat. Handik beste sei hilabetera, pixkana, kolore gehiago sartu zitekeen, granatea edo grisa, baina sekulan ez urtea bete aurretik. Hortik aurrera zetorren normaltasuna, hori da, urdin marinoa eta marroi iluna. Eta grisa, noski, ez bada udan, eta orduan ere gris perla zegoen. Zeremonia gehiago egiten zen, mugimendu gehiago heriotzaren inguruan, errito gehiago.