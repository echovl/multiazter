Docutec Eskuetako indarra Gustagarria da, benetan, masaje-saio batetik pasatzea. Gorputza eta arima erlaxatzeaz eta estimulatzeaz gain, masaje-emaileen eskuek minak arintzen dituzte eta errekuperazioak azkartzen. Inoiz ere joan ez bazara, masajearen atsegina probatu gabe zaude oraindik. Masajeak lasaitu egingo zaitu, erlaxatu eta bizitu. Egia da gizakiak aspaldidanik probatu duela larruazalean egiten den fereka batek goxotasun atsegina sortzen duela, bai gorputzean bai ariman. Masajea metodo sendagarri bat da, eta espezialista batek egina baldin bada, mesede handia egiten dio gorputzari, arindu egiten baititu ondoez eta gaixotasun batzuk. Masaje-teknika desberdin asko erabiltzen dira gaur egun. Horregatik, komeni da zein masaje-mota nahi den, lortu nahi denaren arabera eta pertsona bakoitzaren gorpuzkera kontuan hartuta. Funtsezkoa da arnasa ondo hartzea Sistema edozein dela ere, masaje-saio batean oso garrantzizkoa da arnasa erritmo egokian eta sakonki hartzea, horrek asko laguntzen baitu erlaxatzen. Arnasa ondo hartzea aproposa da gogoaren eta gorputzaren sosegua lortzeko. Arnasketa onarekin, masajistak errazago egingo ditu presioak eta mugimenduak gure gorputzean. Masaje-mota batzuetan gorputzak eta giharrek oso lasaituta egon behar dute, hilda egongo bagina bezala. Eta bizitzako arazoak ahazteak on handia egingo digu masaje-saioan. Kirol-masajea Teknika honetan igurtzi batzuk egiten dira ehun bigunen egituraren gainean, olioa erabiliz kontaktua leunagoa izan dadin. Gehienetan eskuekin egiten da, baina erabil daitezke tresna mekanikoak ere. Masaje horrek asko laguntzen du toxinak ateratzen, ehunetara eta zeluletara elikagaiak hobeto eramaten, eta lesioen eta traumatismoen ondorioak azkarrago garaitzen. Oso ona erlaxatzeko ere, hormona endokrinoak eta entzefalinak ateratzen baititu. 'Rolfing'-a Teknika honen oinarria grabitatea da, gizona baldintzatzen duen faktorerik nagusiena. Eskuak, hatz-koskorrak, esku-azpiak eta ukalondoak ehun bigunetan, tendoietan eta giharretan aplikatzen dira. Horrekin malgutasuna areagotu nahi da eta gorputz-mugimenduak erraztu. Ordubeteko 10 saio egiten dira. Osasuna optimizatu nahi da, besterik gabe, inongo gaixotasunik ez badago ere. Energia ematen du, antsia murrizten eta odol-zirkulazioa errazten. Kiromasajea Teknika desberdinak erabiltzen dira ehunak lantzen, odol-zirkulazioa, sistema linfatikoa eta nerbio-sistema suspertzeko. Eskuetako gune desberdinekin egiten dira masajeak, eta saio bakoitzak 20 minutu eta ordubete artekoa izaten da, lortu nahi diren helburuen eta sendatu nahi denaren arabera. Kiromasajearen xedea da tentsio muskularra tendoietan eta lotailuetan gutxitzea, gihar eta artikulazio-arazoak konpontzea. Eta emaitza onak lortzen dira estresaren aurkako tratamenduan ere. Drainatze linfatikoa Masaje-teknika berezi bat da, eta helburua da sistema linfatikoan sortzen diren blokeoak libratzea. Sendakuntza estetikoan erabiltzen da, baina baita alor terapeutikoan ere. Igurtzi zirkularrak eta arinak egiten dira hodi linfatikoetan, baita beste igurtzi leun eta zirkularrak horien gune jakin batzuetan ere. Helburua da ehunetan geldirik dagoen isurkiari eragitea eta ateratzea, 45-60 minutu irauten duen saio batean. Nerbioetako min eta ondoezek ondo erantzuten diote masaje horri, besteak beste buruko minak. Begien inguruko edo zangoetako hanturak murriztu egiten dira, eta oso ona da, adibidez, zelulitisaren aurkako tratamenduan. 'Shiatsu'-a Ekialdeko sendakuntza-sistematik datorren metodo bat da hori. Horren oinarria bizi-indar bat da, 'ki' izena duena. Elementu horrek organismoa sendotzen du, eta gorputzeko meridiano energetikoetan zehar ibiltzen da. Hatz lodiarekin, ukalondoekin, oinekin eta belaunekin egiten da masajea, presio-gune jakin batzuetan edo 'tsuboetan', meridianoen bizi-indarrak orekatzeko. Oso ona da gaixotasunei aurrea hartzeko, akituta gaudenerako eta gaixotasunen baten ondoren gorputza suspertu behar dugunerako. Zuzenketa-orria Masaje-emaileak bere eskuekin IGURTZI egiten du. Deskribatzeko: Osasungarria, atsegina, mesegarria, gustagarria... 1.-Sendatu: eritasuna desagertu edo kendu 2.-Sendotu: Indartu 3.-Lasaitu: erlaxatu 4.-Arindu: zama kendu, bizkortu Non? Hanketan, eskuan, buruan, bizkarrean