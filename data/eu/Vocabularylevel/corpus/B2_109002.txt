Docutec Nikolas Gardner-ekin solasean Tarte honetako gonbidatu guztiei euskara ikasten aritu direnean bizi izandako hainbat konturi buruzko galderak egiten dizkiegu, zuetako asko bezalaxe, euskaldun berriak izanik erantzun digutena interesgarria gertatuko zaizuelakoan. Zein da, zure ustez, ikasteko modu hobea: bakarka ala taldean, ala biak batera? Nik uste dut nork bere bidea bilatu behar duela. Ikasleak badaki zer ikasi nahi duen. Baina, askotan ez daki nola. Nik nahiago izan dut taldeak baztertu gabe neure kontura ikasi. Zer da irakasle batengan gehien estimatzen duzuna? Ikasleari lekua ematen jakitea, irakasleak klasearen espazio guztia ez betetzea. Espresatzen uztea. Nolakoa zen zure ikaskide-taldea? Klasean aspaldi izan nintzen eta ez dut ondo gogoan, baina lagun izan ditut, idatzian batez ere, lankideak, beti prest egon direlako nire zalantzei erantzuteko. Zein da gehien gustatzen zaizun ariketa-mota? Zergatik? 27 urte hauetan asko aldatu da metodologia. Orduan oso esanguratsuak ez ziren ariketa asko egitea zegoen purian, eta orduantxe hasi ziren Jalgi Hadi metodoak eta. Geroztik etorri dira hobekuntzak. Niretzat inportanteagoa izan da nituen harremanetan erabiltzea euskara, batez ere giro egokian. Gustuko al dituzu ikasgelatik kanpoko ekintzak? Zergatik? Lagun bat neukan euskara irakaslea, eta mendira joaten ginenean euskaraz egiten genuen zertxobait. Zer ikasten da beste ikasleengandik? Jariotasuna, baina ez zara kontzientea horretaz. Zerk edo nork lagundu dizu gehien euskara ikasten? Harremanek. Erabilera jarraituak. Laguntzen al dizute teknologia berriek euskara ikasten? Ez zuzenean euskara ikasteko. Baina, lan egin behar izan dut Microsost Oficce-kin euskaraz... Gramatikazko arauak zer dira zuretzat, lagungarriak, oztopo, gehiegi dira agian? Aitortzen dut, hasieran behintzat, gramatika baliatu dudala era formalizatu batean. Orain oso gutxi. Nik uste dut baliagarria dela helduontzat, horretan formazio klasikoa baldin badugu. Latina eta grekoa ikasi nituen gaztetan, eta gramatika genuen. Ez dut esan nahi arauak buruz ikastea. Araua garbi ez nuenean jotzen nuen batzuetan liburuetara, eta konturatzen nintzen erabilera informalak ez zeudela hain arautuak, baina prest egon behar duzu onartzeko erabilera ezberdinak daudela. Zer da ikasten errazena gertatu zaizuna? Zergatik? Ez dakit. Nola konbentzitzen duzu zeure burua ikasten jarraitzeko? Ez dut horren beharrik. Egunero nire bizimoduan euskara dago. Zertarako ikasi nahi zenuen euskara? Kuriositate intelektuala, harreman pertsonala, eta lana. Laburtuz, hiru arrazoi horiengatik. Une honetan non erabiltzen duzu euskara, non hitz egiten duzu? Lanean egunero, etxean ingelesez eta euskaraz, eta gaztelaniaz.