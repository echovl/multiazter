Docutec Telefonoak eta tentazioak Madrileko epaitegi batean sententzia aipagarri bat eman dute: 906 zenbakiak ilegalak dira epaimahai honen ustez eta Telefonicari zenbaki horretara eginiko dei guztien kostua bueltatu dezan eskatu dio. ARANTXA KALTZADA II mundu gerren Telefonoa! Makina madarikatua! Diru xahutzailea! Guztientzat tentagarria da telefonoa Tentazio garestia egia esan. Gogoan dut 9 zenbakiaz hasten ziren telefonoak modan jarri zirenean, majo ordaindu egin izan behar zituztela askotxok. Badirudi, epaileek eta beren epaiak bizimodu ero hau orekatzen ari direla. Madrileko epaitegi batean sententzia aipagarri bat eman dute: 906 zenbakiak ilegalak dira epaimahai honen ustez eta Telefonicari zenbaki horretara eginiko dei guztien kostua bueltatu dezan eskatu dio. 906-etan (orain 8 zenbakira aldatu dute) linea erotikoak, etorkizuna iragartzen duten zerbitzuak, tarota eta bestelako negozioak daude- dio epaileak. Bere garaian, adin txikikoek ez erabiltzeko eskatu zuten kontsumitzaileen elkartekoek, eta 903 bidez, negozio hauetara iristeko eskaria egin konpainiari. Horrela, 903 erabiliz negozio horietara iristeko bezeroak berariaz eskatu behar du, eta Epaileak dio hain zuzen ere hortxe dagoela koxka. 906 era iristeko ez da eskaririk egin behar, bai aldiz 903tarako. Era honetan etxekoek kontrolpean izango lukete egoera. Konpainiak zera azpimarratu du bere burua defendatzeko: "Ez ditugu era honetako negozioak bultzatzen". Beraiek egiten duen bakarra infraestruktura jartzea da, medioak bideratu besterik ez omen dute egin. Konpainiak sententzia errekurritu egingo du orain. Azkar erantzun du, bai, Telefonicak. Dirua itzuli beharko omen du sententzia horren arabera, diru mordoa. Nola leike hori! Bestalde, publizitate kaxkarra litzateke konpainiarentzat. Telefonicak gaineratu du, ez direla fakturetan islatzen dei hauek. Orain beste lan bat hasiko da erabiltzailearentzat. Hori horrela bada, nola adieraz dezake, zein froga erabil dezake, esateko, bezero batek bere etxeko norbaitek 906ra maiz deitu izan duela? Telefonica ez da konforme, eta behin eta berriro azpimarratu du, berea, infraestruktura eskuragarri ipintzea izan dela, eta gerora, ez diola jaramonik egiten linea horretan dauden negozio, eduki edo publizitateari. Kontsumitzaileek bere bururen aldeko adierazpenak egin dituzte. Telefonicak negozioa berea izango balitz bezela jokatu du, ez dituelako fakturetan dei horiek agertzen. Alde guztiak entzun ondoren, epaileak dio akatsa argi dagoela, bezeroari ez zaiolako informazioa behar bezala eman, ahatik, ezkutatu egin zaio informazio hori guztia, eta kalte ekonomikoa handia izan da hainbat sendirentzat. Arriskua ez du saihestu Telefonicak. Etxeetako sektore ahulenarentzat arriskua izan da eta hainbat familia txirotu egin du arazo honek. Kexua jarri duten guztiei Telefonicak dirua itzuli beharko die eta baita kasu hau bizi duen orori (frogak , dena den frogak behar dituzte). Nork du arrazoia? Sententzia honek dena den zer egin behar den ere esaten du. Linea Erotikoetara iristeko, 903 erabili beharko da hemendik aurrera. Tentazioak uxatzea bilatzen du erabakiak. Tentazioak eta patrikak diruz beteta gordetzen lagundu nahi du. Nere etxean erakutsi ziguten nahiz eta inoiz ez lortu, telefonoa enkargu urgenteetarako erabiltzeko balio zuen tresna zela. "Labur hitz egin", hori zen guri ematen ziguten aholkua. Ene bada, zenbat aldatu diren gauzak, ezta? Orain telefonoa atzetik dugu. Gure alboan, itzala balitz bezala. Mugitu egiten da gurekin batera, gure patrikan, poltsan edo gerrikotik zintzilik eraman dezakegu. Non geratu ziren aholku on haiek? "Labur hitz egin ezazu eta gauza urgenteetarako", bale? Gomendioa. Horrek gogora ekartzen dit lehengoan lagun batek bota zidana, "Gaur El Cairotik lagun batek deitu dit!" Poz aurpegiarekin eta kontent esan dit. Eta nik erantzun diot, "Ba zorte txarra, ba al zenekien erdia zuk ordaintzen duzula?" Aitaren batean, aurpegiaren irripar goxoa, garraztu egin zaio "Nola nik ordaintzen dudala?" Bota dit harriduraz. Eta nik, "bai hemendik Madrileraino konferentzia zuk ordaintzen duzu eta Madriletik El Cairora, deitu dizunak". Tira, hemendik aurrera lagunei postal bat bidal diezadaten esango diet pentsatu du.  Telefonoa nola erabili arduraz. Interesgarria ezta? Baten batek ideia hartu nahi badu, eskertuko diogu telefonotan (batez ere mugikorretan) gastatzen dugunok. Telefono fijoa edo mugikorra izan, berdin du, ezinbesteko bihurtzen ari den tresna hau ondo erabiltzen ikasi beharko genuke. 906ak sortu duen arazoa ekiditeko, internet konexioetan iraupena murrizteko, bost minutu barru ikusiko duzun lagunarekin ordu erdiz jarraian telefonoan ez jarduteko... eta hainbat egoera saihesteko liburu paregabea izango litzateke. Honekin ari naizenez kaleko telefonoei, kabinei alegia, aldeko balorea aitortu behar diet. Hitz egiten ari zarelarik, txanponak nola irensten dituen ikusi egiten delako eta behin eta berriz eskua poltsikora eraman behar delako. Telefonoak! Makina maitatu eta madarikatuak, zuek!