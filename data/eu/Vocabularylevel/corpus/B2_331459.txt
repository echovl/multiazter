Docutec Txikiak Gero eta gehiago dira. Gehienak beren familiarekin bizi dira, baina ez denak. %4 etxetik kanpo bizi da, bost bat mila pertsona. Gure gizarteko txikiak dira. Gure nagusiak, adin handiko gizon-emakumeak. Gipuzkoako 65 Zaharren Egoitzetan aurkitzen ditugu. Ahal izan duten arte arraun eginak, une batetik aurrera haizearen menpe geratuak. Gorputza jaitsita, memoria gastatuta, hitza mutututa, oinak geldituta, indarra ahituta intzirika dauzkagu. Esaten digute maite gaituztela eta gure beharrean daudela, gure arreta, maitasuna eta zaintza nahi dituztela. Benetako musuak Aukera izan dut denboraldi batez emakume eta gizon hauen ondoan egoteko. Ikusi ditut elkarrekin bazkaltzen, askotan mahai-laguna nor zuten jakin gabe. Ohartu ahal izan nahiz zein sentibera diren eta nolako arretaz begiratzen gaituzten. Ez dira inozoak. Ez dute beren burua engainatzen eta ez ditugu engainatzen. Ez dute onartzen umekeriarik, ez zaie iruditzen tratu duina denik. Jabetzen dira oso urrituta dauzkatela ahalmenak. Baina ez dira haurrak. Helduak dira, mundualdi luzea eginak. Eta hori kontuan hartzeko eskatzen dute. Benetako maitasuna nahi izaten dute, «benetako musuak, ez plastikozkoak». Eta eskertu egiten dute. Guk bezala. Ikusten duten begiak Askok isilik egiten dituzte bazkari- eta afari legeak. Batzuetan bakarren batek garrasi egiten du, edo errieta. Besteetan elkarri laguntzen diote ahal duten heinean. Noizbehinka baten bati kontrako eztarrira joaten zaio janaria. Giharretan ez du indarrik, eta ezin eutsi eztulari eta itolarriari. Badaki egoera ez dela atsegina, ezta ere txukuna. Norbait laguntzera doakio. Zaharrak ez dio begirik kenduko. Keinurik eta zirkinik txikiena ere neurtuko dio: nazka ageri ote du, haserrea, axola eza... ala xamurtasuna eta goxotasuna? Une horretan zaharra ahula eta hauskorra da, baina baita sentibera eta argia ere. Adi-adi begiratuko dio garbitzen ari zaionari, egoera desatsegin bat baino haratago ikusten duen jakin nahirik: bere baitan dagoen pertsona ikusten duen jakin nahi du. Bera ikusteko gai den begirada nahi du, konprenituko duen norbait. Guk bezala. Nire ama da Gizonak eta emakumeak, egoitza horietan dauden adinekoen seme-alabak, beren gurasoen ama-aita bilakatzen ikus ditzakegu. Edo ilobak eta bilobak beren osaba-izeben eta aiton-amonen aita-ama bihurtzen. Orobat ezezagunak, familia berri baten «antsiz eta egarriz» dauden zaharren lagun eginda. «Nire ama dator» esan du amona batek bere etxeko gaztea ikusi orduko. Ez dago buruz nahastuta, nahiz eta behin baino gehiagotan memoria galdu. Ostera, hitz hauek maitasun sakon baten oihartzun dira, «nire amak eta aitak maite ninduten bezala maite nauelako». Mintzo bat da «zu zaitut atsegin» dioena. Bakea irrika du. Guk bezala. dituztela. Zergatik nauka Jainkoak hemen Egoitza hauetako zahar gehienak sinestunak dira, kristau erlijiotasuna bizi dutenak. Orain arte beraien giza eta espiritualtasun mailako premia eta erantzun batzuen zertzeladak eman ditugu. Badituzte beste behar eta eskubide batzuk ere: erlijio-dimentsioaz ari gara. Otoitz egiteko beharra izaten dute, Jainkoagan duten fedea ospatzekoa. Badakite Aita Gurea esker onez errezatzen. Behin baino gehiagotan, Jainkoari altxatzen diote kexua eta sufrimendua «Zergatik ene Jainko...?», galdetuz. Beraien fede erlijiosoa bizitzeko aukera eman behar zaie. Eukaristia ospatzen, Ebanjelioa entzuten, Jaunartzen utzi eta lagundu behar zaie. Beren giza-eskubidea da fedea bizi ahal izatea. Erantzun duina nahi dute. Kristau orok bezala. Gipuzkoako egoitzetako 5.000 pertsonari itxaropena eta poza ematen ikastea, ondoan egonez, entzunez, ez ditugula abandonatzen sentiaraziz, gure gurasoek eta aiton-amonek egiten diguten eskaintza da, gure zaharren bizi-oparia eta opari bizia, Nazareteko Jesusen Jainkoaren irudi diren gure «senide txikien» erregaloa.