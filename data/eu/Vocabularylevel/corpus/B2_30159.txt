Docutec Turista Kaleak atzerritarrez lepo zeuden, denak ere «San Fermin, San Fermin» oihuka. Esperientzia honen ostean, loredun alkandora bat erostea erabaki dut. Koloreanitza. Turistaz mozorrotuko naiz. Nire herrian besteak bezala dibertitzeko. Larunbatean esperientzia mistiko bat nozitu nuen. Donostian nengoela iruditu zitzaidan, baina ez zen horrela. Fisikoki bertan nengoen, baina ez espiritualki. Guztia, Fermin Calbeton kalean hasi zen. Txarteltxoak banatzen ari ziren gazte batzuek inguratu ninduten. Aldarrikapen batekin zetozelakoan, pausua bizkortu nuen. Alferrik. Gazte haietako batek zerbait oihukatu zidan, two for one, enjoy the... edo hor nonbait. Mormoia ez zela ohartzerako, bost txarteltxo neuzkan eskuan. Ingelesez oro. Guztietan, 2 X 1 beherapena. Hots, bi edari kontsumitu eta bakarra ordaindu. Hau da pagotxa! Happy hour. Pentsa zertara makurtu diren tabernariak. Betiko tabernetara joatea izan zen hurrena. Alferrik hau ere. Betiko tabernak ez dira existitzen. Orain betiko tabernei pub esaten zaie, eta denetan musika berdina dago: udako musika. Bertako jendea ere arrotza iruditu zitzaidan. Ahaleginak egin arren, ez nuen dibertitzea lortzen. Eta horixe zen gehien amorratzen ninduena, jende hura guztia ondo pasatzen ikustea. Egia esan, gau osoa errepikapen hutsa izan zen, flashback jarraitua, zinematografikoki hitz eginda. Ez dakit ostalaritzaren estrategia berri hau Jaurlaritzaren garapen iraunkorraren egitasmoaren barruan sartzen ote den. Auskalo. Kaleak atzerritarrez lepo zeuden, denak ere «San Fermin, San Fermin» oihuka. Urrutiagoko batzuek torero toreroka ari ziren. Koadrilako ezkongabeek Happy hour tabernetara bultzatzen gintuzten abentura bila, latin lover-ak ginelako aitzakian. Esperientzia honen ostean, loredun alkandora bat erostea erabaki dut. Koloreanitza. Turistaz mozorrotuko naiz. Nire herrian besteak bezala dibertitzeko.