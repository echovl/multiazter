Docutec Jose Guillermo Zubia: «Aberastasunaren sortzailea enpresa dela argi ez badaukagu, gaizki goaz» Kontzertu Ekonomikoaren eta arau fiskalen aurkako epaiak, deslokalizazioa, lehia areagotzea, sindikatuen jarrera... Kezka ugari ditu Confebaskeko zuzendariak, baina baikor da geroari begira. Jose Guillermo Zubiak harrera beroa egin dio Berriari egun hotzean. Gasteiztarra izanda, ez du arazorik izan argazkiak bulegoko balkoian ateratzeko. Hitzak zaindu behar dituela aitortu du, eta gero txantxa: «Futbolaz hitz egiteko ere, pentsa». Mundu mailako lehiaz, globalizazioaren ondorioetako bat omen da deslokalizazioa. Euskal Herriak badu horren arriskurik? Deslokalizazioarena ez da fenomeno berria baina orain areagotu egin da. Batetik, mugak desagertu egin dira, eta ez Europan bakarrik. Beste faktore bat iraultza teknologikoa da. Eta hirugarrenik mundu ekonomikoan beren biztanleriaren dimentsioagatik izugarrizko garrantzia dute herrialdeak agertu dira. Horrek guztiak bi eragin ditu: erabakigunean urruntzen zaizkigu eta ondoriok hurbildu; eta lehia zeharo gogortu da. Ondorioak ere bi dira. Horniduran, lehen 1.000 milioi pertsonarentzako zen petrolioa edo altzairua 3.000 milioirentzako dira orain, eta sekulako garestitzea etorri da. Bestetik, 1.000 milioi lagun daude hemengoekin zerikusirik ez duten kostuekin lanean... Txinako langile batek zenbat irabazten duen gero eta sarriago entzuten dugu; euskal langileak kezkatzen hasi behar dute? Enpresek euren produktuak ez direla bizitza guztirako pentsatu behar dute, produktu berriak egin. Eta ahalegin berezia egin behar da beti egon baitateke gauzak hobeto edo merkeago egingo dituenik. Eta pertsonekin berdin. Multinazional bateko langilearen lehiakide handiena, enpresa horrentzat beste herrialde batean ari den langilea da. Gogoeta bat egin behar da: enpresen neurria egokia da? Gure langileen formazioa behar bezalakoa da? Egoeren aldaketak, zerbitzu beharrak bateragarriak dira lan arloko planteamendu zurrunekin? Batzuk ari gara gogoeta hori egiten eta mundu sindikalarekin konpartitzea gustatuko litzaiguke. Baina hori, tamalez, ez dago momenturik onenean. Sindikatuek bere lana egiten dute, ezta? Enpresek diru asko irabazten dutela, aberastasunaren banaketa eskatzen dute... Bakoitzak bere papera jokatzen du eta jokatu behar du. Hots, bakoitzak bere interesak ditu, baina guztiok interes komun bat dugula jabetu behar dugu, interes komun hori, enpresa, dela aberastasuna sortzen duen erakunde bakarra. Hori argi ez badaukagu, gaizki goaz. Herri honetako eztabaida da aberastasuna sortzen nola jarraitu, gero hitz egingo dugu banaketaz. Euskadik ez du aberastasun naturalik edo posizio estrategiko jakinik, enpresen ahaleginetik etorri da aberastasuna. Ia dozena bat langile hil dira Euskal Herrian urtea hasi denetik. Ezer hobetu da arlo horretan? Orokorrean hobera doaz gauzak, baina ezin da guardia jaitsi. Eta guztion ardura da. Hemen ez du balio ardura diferitzea, hizkera jakin batean egin ohi den bezala. Gu zenbaitetan modu defentsiboan jarduten gara, istripu gehienak enpresarekin zerikusirik ez dutela esaterakoan, errepidekoak edota bihotzeko gaixotasunen ondorio direla. Polemika horren gainetik guztion beharra eta ardura da lan istripuena. Globalizazioan, barne politika, ziurgabetasunak... nola ikusten duzu etorkizuna? Kristalezko bolarena konplikatua da. Epe motzean ziurgabetasun handia ikusten dut, abiadura azkarrean bizi garelako. Epe ertain eta luzera beti oso baikorra naiz, eta uste dut ahaleginak bateratzeko gai izango garela. Eta euskal ekonomiari dagokionez, hori baita nire ardura, erronka izugarriak ditugu. Milaka lehiakide agertu zaizkigu, eta mundu honetan gure ezaugarriak defenditu behar ditugu; eta gainera sindikatuen konfrontazioarekin. Herri honek egoera oso zailak bizi izan ditu, industri birmoldaketa, 90eko hamarkadako hasierako krisia... Baina denborarekin erreakzionatzen ari gara, eta hala jarraitzea espero dut nik. ***laburtua