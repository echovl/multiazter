Docutec LOURDES FERNANDEZ, Arco azokako zuzendaria: Errealitateari beste modu batera begiratzea da artea Duela hilabete batzuk Lourdes Fernandez donostiarrak maletak egin zituen eta Madrilera abiatu zen Arco azokako zuzendari izatera. Familia Donostian du, hala ere, eta astebururo Euskadira itzultzen da. Nomada baten moduan bizitzea egokitu zaiola dio, baina astean zehar pentsatzeko denbora gutxi duela aitortzen du, lanean erabat murgilduta dagoelako. DV galeriako zuzendari ohia, artistekin zuen harreman zuzen horren hutsunea sumatzen du orain. Halere, gustura dago Madrilen eta bere estreinako edizioan lortutako emaitza onek aurrera egiteko indarra ematen diote. Arco azokari eman nahi dion ukituaren inguruan galdetu diogunean, aurretik egindako lana eteteko asmorik ez duela argi utzi du. Baina merkatuaren konpetentziak bultzatuta, azokari nortasun bereizgarria jarri nahi diotela eta hurrengo edizioan Hegoamerikak paper garrantzitsua jokatuko duela aurreratu digu, Brasil izango baita herrialde gonbidatua Arco-2008an. Zuzena eta zehatza, Lourdes Fernandez itzulingururik gabe mintzatu zaigu. Aurten, Arco azokako zuzendari gisa estreinatu zara. Zer moduz joan da? Arco azoka ospatu zenetik hilabete batzuk igaro direnean, oso ondo joan dela esan dezaket. Ez bakarrik kritika guztiak onak izan direlako, baizik eta, salmenten eta bisitarien aldetik emaitza onak lortu ditugulako. Uste dut tartean bi arrazoi nagusi daudela: batetik, ekonomikoki oso momentu onean gaudela, eta bestetik, galerien maila igo egin dugula. 50 galeria berri ekarri ditugu eta hori nabaritu egin da. Zerk du garrantzi handiago, zerri erreparatzen dio Arcok, salmentei ala bisitarien kopuruari? Salmentei, zalantzarik gabe. Baina hori erantzuten dudanean, badirudi oso komertziala naizela eta bisitariei garrantzirik ez diedala ematen. Ez da egia. Uste dut Arcoren arrakasta bisitarien eskutik datorrela, baina ezin da ahaztu azoka bat garela eta gure helburua artearen merkatua mugitzea dela. Orduan, garrantzitsuena salmentak dira. Baina, berriz diot, horrek ez du esanahi bisitariak garrantzitsuak ez direnik. Azken edizio honetan 190.000 bisitari hurbildu dira Arcora. Oso kopuru handia. Bai. Gainera, etortzen direnak noizbait kolekzionistak izan daitezke edota, behintzat, baliteke aurrerantzean zerbait erostea. Korea izan zen azken edizioko herrialde gonbidatua. Azoka zabaldu aurretik, Koreako ordezkariekin zenbait tirabira izan zenituzten. Hala ere, arrakasta itzela izan zuten hango lanek. Ni neu harrituta gelditu nintzen Koreako lanek izandako arrakastarekin. Egia esan, oso gogorra izan zen beraiekin lan egitea, baina azkenean dena oso ondo konpondu zen. Uste dut hainbeste arazo tartean daudenean, ahalegin handiagoa egiten duzula eta, batez ere, beraien aldetik esfortzu handia egin zutela galeria onak ekartzeko. Horrek Asiak asko erakartzen gaituela adierazten du. Ados nago. Bai Txina, Japonia edo Korea oso erakargarriak dira mendebaldekoentzat. Japoniako artea, hala ere, ezagunagoa zen orain arte, atzerrira gehiago atera direlako. Korea, berriz, zeharo ezezaguna zen. Salmentei begira, emaitza ikaragarriak lortu dituzte, ezta? Bai. Beraiek esan zuten dena saldu zutela. Nik ez nuke esango %100 saldu zutenik, baina egia da oso arte ikusgarria ekarri zutela. Oso arte polita zelako eta, batik bat, oso teknika orijinalak aurkeztu zituztelako.   Azokari nortasun bereizgarria eman nahi diot, aurretik egindakoarekin apurtu gabe Hurrengo urteari begira, zein hutsune bete nahi zenituzke? Uf, pilo bat! Orain, horretan ari gara. Uste dut oraindik lan handia egin behar dugula Hegoamerikako bildumazale eta galeriak ekartzeko. Gainera, hurrengo urtean Brasil izango da herrialde gonbidatua eta horrek asko lagunduko digu. Bestalde, Londres eta New York hirien presentzia areagotzea gustatuko litzaidake. Hemendik gutxira, prentsaurreko bat emango dugu nobedadeen berri emateko: atal berriak egongo dira eta espazioa ere berria izango da: bi pabiloi egongo dira, guztiz ezberdinak. Horrek guztiak feria berri bat egiten lagunduko digu. Halere, niri ez zait berria hitza erabiltzea gustatzen, oso kontinuista naizelako. Proiektu honek 25 urte ditu eta hori ez dugu ahaztu behar. Ez dut eten nahi aurrekoen lan-ildoa. Eta norantz doa Arco? Gure erronka nagusia geure lekua aurkitzea da. Azoka asko sortzen ari dira eta ez da erraza. Hori esanda, uste dut Hegoamerikarantz jo behar dugula. Alde batetik, merkatuak berriak direlako. Bestetik, harreman kultural handia dugulako eta, azkenik, sormen aldetik oso gauza interesgarriak egiten ari direlako. Hurrengo urtean, Brasilen egiten ari direna ikusteko aukera izango dugu eta oso pozik nago herrialde hori gonbidatzeagatik. Madril eta Donostia artean bizi naz Arcoko zuzendari izendatzeak zertan aldatu dizu bizitza? Nire bizitza erabat aldatu da! Astelehenetik ostiralera Madrilen bizi naiz eta nire familia Donostian dago. Horrezaz gain, proiektu hau oso mediatikoa da eta prentsarekin harreman estuegia izan behar dut. Komunikabideekin ondo moldatzen naiz, baina batzuetan gehiegizkoa da. Halere, ulertzen dut nire karguarekin bat datorrela eta ezin naiz kexatu, oso ondo tratatu nautelako. Eta zer moduz moldatzen zara Madrilen? Madril hiria asko gustatzen zait. Dena den, esan behar dut lanean erabat murgilduta nagoela. Batetik, proiektu honetan berria izateak lan-ordu gehiago eskatzen dituelako eta, bestetik, Madrilen beti dagoelako zer ikusia. Gainera, Madril asko aldatu da azken urteotan. Malborough galerian egon nintzenean, bost urte eman nituen Madrilen bizitzen eta oso gustura egon nintzen. Baina, uste dut hoberantz jo duela, Europartu egin dela uste dut. Manifesta 5 antolatzea oso gogorra izan zen Donostiako sektore batek ez zuelako ulertu. Halere, emaitza oso ona izan zen eta oraindik katalogoa gordetzen dut, altxor txiki bat delako 10 urtez egon zinen DV galeriaren zuzendaritzan. Garai haiek gogoan al dituzu?  DV galeriaz oso oroitzapen politak gordetzen ditut. Faltan nabaritzen dudana artistekiko harremana da. Galeria batean zaudenean, artistengandik oso gertu zaude: beraien tailerrera joaten zara, erakusketa beraiekin batera antolatzen duzu eta gero euren lana saltzen duzu. Hau da, prozesu guztia gertutik jarraitzen duzu. Orain beste mota bateko proiektuak jarraitzen ditut eta baliteke garrantzitsuagoak izatea, baina ez da gauza bera. Ez zaude artistengandik hain gertu. Manifesta 5-en antolakuntza lanetan ibili zinen. Zer izan zen zailena? Lehenik, komisarioen eta instituzioen artean negoziatzea; zuzendari izanik, erdian nengoen eta batzuetan ez zen erraza negoziatzea, batez ere, komisarioek ez dutelako entzun nahi euren proposamena aurrera aterako ez denik. Nire funtzioa dena posible egitea zen, baina dena ez da posible. Oso une gogorrak bizi izan nituen, baina emaitza oso ona izan zen. Manifesta 5 oso ondo atera zen. Manifesta 6, aldiz, Txipren egitekoa zen eta bertan behera gelditu zen interbentzio hori gaizki egin zelako. Bestalde, oso gogorra izan zen, Donostiako sektore batek ez zuelako ulertu zer egin genuen. Gogorra izan zen Donostia oso hiri txikia delako eta gauza horiek pertsonalizatu egiten direlako. Nire lankideak, Marta eta Maximiliano, beren herrira itzuli ziren, baina nik hemen jarraitu behar nuen. Halere, beti esaten dut nik maratoia korritzen dudala, 100 metroko lasterketak baino. Denborarekin, hala ere, buelta eman zaio kontu honi eta Manifesta oso esperientzia ona izan zela esan daiteke.   Eta zuk zer ikasi zenuen? Ikaragarri! Batez ere, zer ez dudan egin behar! Niretzat oso esperientzia ona izan zen eta poz handia hartzen dut Manifestako artistak galerietan edota museotan ikusten ditudanean. Oraindik ere, jende askori Manifestako katalogoa erakusten diot, altxor txiki bat delako. Hor dagoen lana oso ondo egina dago eta Marta eta Maximilianorekin oso harreman estua daukat. Artea ulertu baino gozatu egin behar da Artea erostea eta ulertzea: bi kontzeptuok parekoak al dira? Uste dut erostea eta ulertzea kontzeptu desberdinak direla baina ez dut uste jendeak ulertzen ez duen objektu bat erosten duenik. Kasu batzuetan, pertsona batzuek aholkularien laguntzarekin erosten dute eta pixkanaka-pixkanaka artearen munduan murgiltzen dira. Baina, garrantzitsuena ez da artea ulertzea bakarrik; artea gozatu egin behar da. Artearekin gozatzea edota interesgarria iruditzea da garrantzitsuena. Zer egin behar da artea ulertzeko? Ezagutzea eta artearekiko pasioa izatea dira biderik onenak. Biak badituzu, perfektua da. Artea ezagutzeko ikasi egin behar da, baina ez dut esaten liburuen bitartez ikasi behar denik: ikusiz ikasten da. Prado museora joaten bazara, egungo argazkilari askoren lana hobeto ulertuko duzu, erreferentziak hor daudelako. Garai batean argazkia dokumentala zen, ez zen artelana kontsideratzen. Orain, berriz, milioiak ordaintzen dira argazki batzuengatik, jendeak argazkiak ikusten ikasi duelako. Niretzat errealitateari beste modu batera begiratzea da artea. Noiz esaten da artelan bat ona dela? Lan horrek zerbait ematen dizunean. Baina hori oso subjektiboa da, bakoitzari gauza desberdinak ematen dizkigulako.