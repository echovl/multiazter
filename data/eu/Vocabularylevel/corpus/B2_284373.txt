Docutec Zeri deritzo webloga? Interneten idatzi eta editatutako eguneroko interaktiboari deritzo weblog. Sarritan, motzagoa eta erosoagoa izateagatik "blog" hitza bakarrik erabiltzen da. Ingeleseko hitz horrek "bitakora" edo "nabigazio-koadernoa" adierazi nahi du. Hauek dira blogaren ezaugarri batzuk: pertsonala da, dinamikoa eta estilo informalez idatzia. Pertsonala: nork berea idazten du ikuspuntu subjektiboa erabiliz. Batzuetan, blog pertsonal hauek "talde" baten barruan egoten dira, web batean, beste batzuekin batera blog-komunitate bat osatuz. Dinamikoa behar du izan. Eta, egunero-egunero idatzi ez arren, komeni da etengabe gaurkotzea irakurleen interesa mantentzeko. Estilo informalez idatzi ohi da, lagunarteko solas-moduan. Jatorria eta oraina Weblog hitza Jorn Barger-ek erabili zuen estreinakoz 1996an. 1999an hogeita hiru blog baino ez zeuden. "Blogger" eta "Pitas" enpresek edizio eta publikazio zerbitzuak doan eskaintzen hasi zirenean, ikaragarri hedatu ziren blogak sarean. Hona hemen datu batzuk: 2004an 10 miloi blog zeuden. Euskaraz, katalanez, gaztelaniaz eta galegoz, lau hizkuntzak batera hartuta 2.500 blog baino gehiago daude eta handituz doa kopuru hori egunetik egunera. Euskal blogei dagokienez, euskaraz idatzitako lehen bloga Jabi Zabala kazetariarena izan zen, 2003ko martxoan ibilian jarria. Ikusi nahi izatera, helbide honetan dago: http://www.sarean.com Euskal Herrian, arlo honetan, ezinbestekoa da "aurki.com" aipatzea, "eibar.org" elkarteak 1999an abian jarri zuen aurki bilatzailea. 2005eko martxoan aurkeztu zen aurki.com berritua. Codesyntax enpresak egin zuen proiektua, Gipuzkoako Aldundiaren Euskara eta Teknologia Berriak 2004ko deialdiko dirulaguntzarekin. Osoki software librean egina dago. Euskal sarean sortutako lehen albistegi automatikoa da. Hona hemen eskaintzen dituen zerbitzu batzuk: Euskal Herrian sortutako lehen feed irakurgailua du. Feed-irakurgailu horrek "Jarioa" izena du eta bertan 150 bat albiste-iturri dituzte gaika, 14 multzotan, sailkatuta. Denak dira euskaraz idatzitako web guneak. Irakurleak, eskaintza ikusi ondoren bere intereseko web orriak aukeratuko ditu eta harpidetza egingo, oso modu errazean. Horrela, irakurleak aukeratu dituen web guneetan berriren bat dagoenean, automatikoki iritsiko zaio mezu bat. Horrela ez du egunero ibili beharko bere intereseko web guztiak arakatzen ea berririk dagoen ikusteko. Zerbitzu horri sindikazioa esaten zaio. Blog-ei dagokienez ere, web guneekin egiten den bezala egin daiteke. Aurki-n apuntatu zein diren gure blogik gogokoenak, eta, berak ohartaraziko gaitu gure gustuko blogariek zerbait idatzi dutenean, alferrikako bisitak egin ez ditzagun. Aurki.com-ek euskal blogosfera-ren, blog-komunitatearen, ikuspegi bateratua eskaintzen du. Hau guztia bilatzaile izaten jarraituz. Codesyntax enpresak, Japonian sortutako Coreblog tresnaren gainean egin du lana. Software librea eta doakoa da Coreblog. Codesyntaxek Coreblogen diseinua hobetu eta egokitu du blog-ak ere itxuraz moldagarriagoak izateko. Teknologia honekin sortu dira euskaraz, besteak beste, sustatu: http://www.sustatu.com, goiena: http://www.goiena.net, honen barruan blog komunitate bat dago, eta eibar.org elkarteko web orria eta honen barruan dagoen blog-komunitatea. Weblog pertsonalak eta blog-komunitateak edo... blogosfera Ikus ditzagun ezaugarri nagusiak: 1     Weblog pertsonalak. Egunerokoen tankerakoak dira. Oso subjektiboak. Iritziak emateko, hizkuntza ikasteko, zaletasunekin lotutako iruzkinak egingo dira: teknologia, zinema, literatura... Gai bakarrekoak barik, nahasiak: albisteak, kezkak, iritziak, sentimenduak, ipuinak, poemak, argazkiak... Komunikatzeko beste bide bat da. 2     Blog komunitateak. Komunitate horietan interesgune bat komunean duen jendea biltzen da. Blogosferan informazioa, iritzi eta pertsonen arteko katea eta lotura egoten da. Aurrerago aipatuko dugun bezala, euskal komunitatea edo blogosfera sendotzen ari da. Partehartzea kontuan hartuta, blog-komunitateak bi eratan egoten dira antolatuta: Batzuetan, blogari guztiek hartzen dute parte. Horrelakoetan, nork bere bloga plazaratzen du eta, jeneralean, besteenak komentatzen. Eta link-ak egiten dituzte iruzkinen iturria ikusi edota irakurri ahal izateko. Horrela, denen artean komunikazio-sare bat sortzen dute. Beste blog-komunitateetan, ordea, administrariek baino ez dute idazten eta editatzen eta besteek horien blogak irakurri eta forum bat dute iritziak emateko, besterik ez. Ikus http://www.eibar.org/blogak/ helbidean Eibarko blog komunitatea, edo Azpeitikoa www.uztarria.com/blogak, Deba Goienekoa http://www.goiena.net/blogak, esate baterako. Unibertsitateetan ere sortu dituzte blogak euskaraz: EHUn abian jarri duten Berriemaile.com ekimenean 300 bat blog daude, Deustuko unibertsitatean Littera.deusto.es proiektua dute... Euskal Herriko Unibertsitateko Leioako kanpusean euskal bitakoragile batzuek sortutako taldea elkartu da aurten hirugarren urtez blogen inguruan eztabaidatzeko eta informazioa elkarrekin trukatzeko. Blog bat martxan jartzeko Gaur egun, blog bat martxan jartzeko ez da informatikan trebea izan behar. Blogak sortzeko tresnak edo txantiloiak doan daude interneten. Blogger, LiveJournal eta DiaryLand dira blogak sortzeko web gune handienak. Hemen dituzu oso erraz, bost minutuan, bost minutuan, blogak sortzeko tresnak eskaintzen dituzten beste batzuk: Blogger, Blogsome, Wodpress eta Zoomblog. Ereduak ikusi nahi badituzu, euskaraz idatzitako blog-zerrenda helbide honetan duzu: http://www.bloglines.com/public/euskaraz