Docutec Antibiotikoen gainbehera Antibiotikoak asmatu zituztenetik, milioika pertsonen bizia salbatu dute botika miragarriok, eta, orain, sendagaiok dira salbatu beharrekoak, bakterio erresistenteengandik. Bakterioak itzuli dira, eta inoiz baino indartsuago datoz. Salmonellosia, tuberkulosia, meningitisa eta pneumonia bera gero eta arruntagoak dira, antibiotikoei esker desagertuko zirela agindu baziguten ere. «Botika mirari» gisa deskribatu zituzten antibiotikoak, Bigarren Mundu Gerran zabaltzen hasi zirenean. Miraria zabortegira bota dugula dirudi, azken urteotan ahalmena galduz joan baitira botika horiek. 1999tik 2003ra bikoiztu egin dira erresistente bihurturiko staphylococcus aureus «superbakterioak» eragindako heriotzak Erresuma Batuan, ostegunean zabaldu zituzten datuen arabera. Gainontzeko herrialdeetan ere joera berdina dago. Nola heldu gara honetara? Etsaia izugarria da. Aste honetako albisteak ikustea aski da konturatzeko: Alaskako izozturiko lurrean bakterioak aurkitu dituzte, 40 gradu zeropean, «bizirik eta lanean». Nature aldizkariaren azken alean zabaldu dutenez, duela 16 milioi urteko bakterioak daude itsasoetan, 400 metroko sakoneran. Munduan dauden bakterio guztien pisuak animalia guztien pisua baino 25 aldiz handiagoa da. Hiltzaile izugarriak ziren bakterioak XX. mendeko bigarren erdira arte: oso zabaldurik zeuden horiek sorturiko gaixotasunak, ez zegoen tratamendurik eta heriotza eragiten zuten askotan. Sendagileen ezintasuna arindu zuen 1928an zientzialari baten utzikeriak. Alexander Fleming mikrobiologista eskoziarrak ez zituen behar bezala garbitu bakterioak mikroskopioan ikusteko kristalezko plakatxoak. Oporretatik bueltan, horietako batean lizuna sortu zela ikusi zuen. Mikroskopiaren azpian jarri zuen eta lizunak bakterioen hazkuntza mugatu zutela behatu zuen. Berehala atera zuen ondorioa: bakterioen kontrako gai bat dute onddoek. Kimikari baten laguntzarekin, lehen antibiotikoa penizilina atera zuten onddoetatik. Gizakion zelulek ez dute zelula-paretarik, bakterioenak bai. Penizilinak ez die uzten zeluloi paretik eraikitzen, eta bakterioak hil egiten dira. Euforia sortu zuen asmakuntzak mundu osoko sendagileen artean. Ameriketako Estatu Batuetako Osasun buruak ozenki aldarrikatu zuen «gaixotasun infekziosoak garaiturik» zeudela. Gehiegi eta gaizki erabilita Gehiegizko konfiantzak eta erabilera eskasak eragin dute egun bakterioen itzulera. Herrialde garatuetako haurren %70i antibiotikoak ematen dizkiete jaio eta 200 egun bete aurretik, eta %40ri antibiotikoak errezetatzen dizkiete berez sendatzen den gaixotasun bati aurre egiteko. Garatu gabeko herrialdeetan, kontrara, motz ibili dira: gaixoa hobeto sentitzen hasi orduko, bertan behera utzi izan dute tratamendua, bakterioak suntsitu aurretik, dirua aurrezteko. Horrek aukera eman die mikroorganismoei moldatzeko eta erresistentzia garatzeko. Medikuntzaz kanpo, are okerrago erabili izan dira antibiotikoak. Landare, abere eta arrainekin erabiltzen dituzte nekazariek, hazkuntza azkartzen dutelako. Osasunerako Mundu Erakundeak (OME) dioenez, egun munduan ekoizten diren antibiotikoen %50 haragitarako abereei ematen diete. Europan, 100 miligramo antibiotiko erabili izan da gizakiek jateko haragi kilo bat ekoizteko. Dosi txikitan ematen zaie abereei: horrekin azkarrago hazten dira, baina bakterioak ez dira hiltzen, eta mikrobioei «ikasteko» aukera ematen diete. Oilaskoei florokinolona antibiotikoa ematen hasi ondoren, erresistente bilakaturiko salmonella agertzen hasi zen. Enterococcus bakterioa erietxeetan agertu eta gaixoak hiltzen hasi zenean, hasi ziren agintariak neurriak hartzen. Danimarkak 1995ean debekatu zuen gizakiokin erabilitako antibiotikoak abereei ematea, eta Europako Batasunak bi urte geroago.Mikrobioen erresistentzia arazo globala dela ohartarazi zuen OMEk 2001ean. Urte horretan abiatu zuen erakundeak arazoari aurre egiteko mundu osorako estrategia. Besteak beste, antibiotikoak horren erraz errezeta ez zitzaten esan zieten sendagileei, eta kontsumitzaileei, beren kabuz har ez zitzaten. Superbakterioei aurre egiteko, superantibiotikoak garatzeko lanean ari dira laborategiak. Edonola ere, lan nekeza eta garestia da: 1.200 milioi dolar inguru behar dira botika berri bat prestatzeko. Aukera genetikoak ere aztertzen ari dira. Bakterioari erresistentzia ematen dion DNA zatia identifikatuta dute zientzialariek, eta baita kode zati hori suntsitzen duen molekula: apramizina. Edonola ere, toxikoa da apramizina eta, oraindik, ezin izan da proba klinikorik egin. Borroka luzea izango da, eta garaipenik ez digute ziurtatu nahi oraingoan. Zientzialarien arabera, aski da mutazio genetiko txiki bat bakterioa antibiotikorik indartsuenari aurre egiteko. Superbakterioak hemen dira: Staphylococcus aureusek zauriak eta bihotzaren balbulak kutsatzen ditu, erietxean bertan. Sterptococcus pneumoniaek haurrei eragiten die, batez ere. Tuberkulosia aurkezpenik behar ez duen aspaldiko laguna da. Hirurak izan daitezke hilgarriak. Antibiotikoen alternatibak Bakterioak jaten dituzten birusak eta zelula hilak jaten dituzten harrak dira itxaropena Egungo antibiotikoen krisiak eta mota horretako botika berriak garatzeko zailtasunek alternatiba merke eta eraginkorrak bilatzeko ahaleginak bizkortu dituzte. Horien artean birus bakteriojale deiturikoak daude. Birusok bakterioei erasotzen diete eta hiltzen dituzte, gizakiari kalterik egin gabe. Sobiet Batasun ohian 1920ko hamarkadatik erabiltzen zuten sendabide hori, antibiotikoekin batera. Sobiet Batasuna desagertu ostean, gero eta diru arazo gehiago izan dituzte ikerketa institutuek, eta galtzear egon da terapia horren inguruko ezagutza. Mendebaldeko Europan saio arrakastatsuak egin dira azken urteotan. Beste aukera harrak dira. Zauriak kutsa ez daitezen, bakterioak eta zelula hilak jaten dituzten harrak erabiltzen dira. Antibiotikoak erabiltzea baino askoz merkeagoak eta oso eraginkorrak dira. Zauri edo ultzeren tamainaren arabera, sei eta 600 har artean jartzen dituzte irudian eta bendak erabiltzen dira gunea ixteko, zomorroak bertan gordetzeko. Harrek hildako ehunei ekiten diete soilik, eta ez dituzte ukitzen bizirik dauden zelulak. Horrela, era naturalean, zauriak osatzeko prozesua erraztu eta azkartzen dute, eta infektatzeko aukerak murrizten dira. Australia eta Birmaniako aborigenek zein maiek erabiltzen zuten sendabidea. Lehen Mundu Gerran hasi ziren zirujauak harren aukera aztertzen. 1930eko hamarkadan azkar zabaldu zen harren bidezko terapia. Antibiotikoak zabaldu zirenean, atzera egin zuen. Orain itxaropena sortu du berriz sendabide zaharrak.  