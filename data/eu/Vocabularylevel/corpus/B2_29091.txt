Docutec Haurrak sarritan zorabiatzen dira autoan 2-12 urte bitarteko haurrak sarritan zorabiatzen dira autoan doazela. Bidaia atseginagoa egiteko aholku batzuk emango dizkigu adituak. JABIER AGIRRE/ Automobilean bidaiatzeak hainbat endredo eta arazo eragin ditzake: auto ilara luzeak direla, errepidean gertatu ohi diren istripuak direla... Baina gaur zorabioari buruz hitz egingo dugu. Ondoeza, goragalea eta gorakoa, zurbiltasuna, izerdi hotza, bertigoa, ahuldadea, urduritasuna eta baita zerbait larriagoa gertatuko ote zaigun sentipen modukoa ere: horiexek izan daitezke mugimenduaren gaitzak eragindako sintoma nagusiak. Sarritan, 2-12 urte bitarteko haurrak zorabiatzen dira autoan doazela, beren oreka-sistema ez dagoelako behar adina heldua. Beraz, arazoa denborarekin gutxitzen joango den arren, hona hemen aholku batzuk, bidaia atseginagoa izan dadin: Ahal dela, ez abiatu umeek urdaila hutsik dutela, eta ezta bazkaltzen bukatu berri dugunean ere. Saihestu bat-batean galgatzea, gogor azeleratzea edota bihurguneak bizkorregi hartzea. Beti hobe da gauez bidaiatzea egunez baino, umea lo badoa zorabiatzeko aukera gutxiago izango dituelako. Ahal izanez gero, ez egin otordu pisurik bidaiari ekin aurretik, urdaila beteta eramateak gorakoak eta zorabioak eragin ditzakeelako. Ezta likido gehiegi edan ere. Hoberena zukuak eta frutak hartzea da. Esne eta esnekiekin ere, kontuz. Bidaian umeak entretenituak joan daitezela, asperdura eta nekea zorabioen lagun minak baitira. Egokienak aurrera begiratzera behartuko dituzten jolasak dira (ikusi-makusi modukoak adibidez). Noizean behin atsedenaldiak egitea komeni da; horrela, gidariak atseden hartzeaz gain, umeak ere despejatu egingo dira, eta autora lasaiago eta erlaxatuago itzuliko dira. Autoa tenperatura egokian eduki (ez beroegi), eta ongi aireztatua, leihoak zertxobait irekita. Umeentzako ez da komeni botikarik erabiltzea, nahiko gogorrak dira eta. Edozein kasutan, beti pediatrak agindutako botikak izango dira, berak emandako dosian.