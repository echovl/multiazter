Docutec Lourdes Goenaga, auzitegiko medikua Auzitegiko medikuen inguruan mito ugari sortu da azkenaldian, telebistaren eta zinemaren eraginez batik bat. Hilketa beldurgarriak eta hildako desitxuratuak ikusten dituzten pertsona ilunak eta hotzak direla uste du jende askok. Guk, ordea, aurreiritzi horiek guztiak alde batera uzteko aukera izan dugu Lourdes Goenaga auzitegi-medikuaren eskutik. Lourdes Goenaga auzitegiko medikua da. Oso emakume atsegina da. Donostiako epaitegian lan egiten du 2003ko urteaz geroztik, Auzitegiko Medikuntzako Euskal Erakundean. Erakunde hau 2001ean sortu zen, Justizia Sailari atxikitako organo tekniko gisa, eta hiru zuzendariordetza ditu: Gipuzkoakoan 15 auzitegiko mediku daude, Bizkaikoan 29 eta Arabakoan 7. Euskal CSI Goenagak epaitegiko harreran hartu gaitu, bere lanaren nondik norakoak azaltzeko prest. Bere bulegora joan baino lehen, sotora joateko proposamena egin digu. Bertan Patologiako Zerbitzua dago, hau da, autopsiak egiteko gelak. Hainbat eskailera jaitsi eta beste hainbat ate zeharkatu behar izan ditugu autopsia-gelara iristeko. "Hemen indarkeriazko heriotzaren edo kriminala dela susmarazten duen heriotzaren ikerketa egiten dugu. Horrez gain, gorpuak eta giza gorpuzkiak identifikatzea ere gure lana da. Adibidez, kalean hildako bat agertzen denean hona ekartzen dugu. Lehenik, bere objektu pertsonalak bildu eta zerrendatzen ditugu: eraztunak, eskumuturrekoak, etab.; gero azterketa orokorra egiten diogu orbainak edo tatuajeak bilatzeko; eta azkenik, desitxuratua ez badago argazkia egiten diogu. Gero txistua edo gorputzeko atalen bat hartzen diogu ADNa ateratzeko, eta datu horiek guztiak poliziari ematen dizkiogu, hildakoa identifika dezan", azaldu digu. Autopsia-gela Autopsia egin aurretik, ordea, zeregin garrantzitsua dauka auzitegiko medikuak: hildakoa agertu den tokia arakatu behar du, bertan heriotza nola gertatu den argitzeko aztarna garrantzitsuak egon daitezkeelako. Baina Goenagak dioenez, ez da telebistan agertzen duten bezain sinplea izaten. "Begi-ikuskapena auzitegiko medikuaren eta poliziaren artean egiten da. Zeregin hori oso garrantzitsua da autopsia bideratzeko, izan ere, heriotzaren aurrekariak zeintzuk diren jakin dezakegu. Bestalde, begi-ikuskapena egiten ari garela, laginak jaso ditzakegu, hau da, odol-orbanak edo beste edozein fluido biologiko; hauek ere oso lagungarriak dira gerora. Beraz, heriotza kriminaletan edo suizidio kasuetan ezinbesteko eginkizuna da". Begi-ikuskapenaren ondoren, gorputz-altxatzea egiten da eta hildakoa Patologiako Zerbitzura eramaten dute. Usain arraroa du zerbitzuak: desinfektatzailea dela dirudi. Gelan gaudela, autopsien inguruko azaleko azalpenak eman dizkigu: zein tresna erabiltzen diren, zer-nolako laginak hartzen diren, eta abar. "Heriotza ustekabekoa, naturala edo indarkeriazkoa izan den argitzeko, azterketa desberdinak egiten ditugu. Ikerketa histopatologikoaren bitartez odolaren, pixaren edo erraien azterketa egiten dugu. Ikerketa toxikologikoa ere egiten dugu, eta hortik ateratzen ditugun datu guztiak kontuan hartuta atariko txostena egiten dugu. Ondoren, datuak Madrilen dagoen Toxikologia Institutura bidaltzen ditugu; handik iristen zaizkigun datuekin, behin betiko txostena egiten dugu eta epaileari ematen diogu". Lourdes Goenagak ez du erraz ahaztuko egin zuen lehen autopsia: "Gabon gaua zen eta denak nire zain zeuden etxean. Urtarrilaren batean hasi behar nuen lanean eta oraindik autopsiarik egin gabe nengoen. Orduan, lankide bati, berak egin behar zuen autopsia ikusten uzteko eskatu nion, eta ondo gainditu nuen proba". Klinikako lana Goenagak azaldu digunez, Euskadin gertatzen den hilketa kopurua nahiko txikia da Espainiako beste lurraldeekin alderatuz gero. Gipuzkoan, esate baterako, hiru hilketa inguru gertatzen dira urtean. Horrenbestez, Lourdes Goenagaren lanak uste baino zerikusi gutxiago dauka hildakoekin. Ildo horretatik, gehienetan kontsultan egiten du lan, mota askotako azterketak eginez. Hala ere, Goenagak esan digunaren arabera, istripuen balorazioa, genero-indarkeria kasuen azterketa eta adingabeen adina zehaztea dira bere eginkizun nagusiak. "Gipuzkoako edozein epaitegik pertsona jakin bat ikusteko txanda eskatzen digunean, hemen egiten dugu azterketa. Azterketa arruntak eta bereziak egiten ditugu. Istripuak edo erasoak jasan dituzten pertsonei azterketa arrunta egiten diegu. Arazo psikiatrikoak, genero-indarkeria, toxikomania eta adingabeen adina zehazteko azterketak, berriz, azterketa berezien barruan sartzen dira". Arlo penaleko zigorrak dituzten adingabeen identifikazioari dagokionez, "oso garrantzitsua da zein adin duten zehaztea, adin txikikoak badira legeak babestu egiten dituelako. Donostia Ospitalearekin hitzarmena dugu eta bertan ezkerreko eskuaren eta masailezurraren erradiografia egiten diete; izan ere, hezurren eta haginen hazkundearen arabera, jakin dezakegu zein adin duten". Ospitaleko medikuek egiten duten lanarekin alde handia dagoen galdetu diogu eta zera erantzun digu: "Ez dauka zerikusirik. Guk ez dugu tratamendurik jartzen; gure lanaren helburua ez da sendatzea, ikertzea baizik. Halere, mediku bezala oso lan interesgarria dela iruditzen zait, medikuntzaren alor guztiak jorratzen ditugulako". Batzuetan  guardiako zerbitzuan lan egitea egokitzen zaio. "Guardian beti bi auzitegiko mediku egon behar dira, eta unean-unean gertatzen diren kasu larriak aztertu behar izaten ditugu: genero-indarkeria, sexu-erasoak, eta abar. Horrez gain, epaileak hala erabakitzen badu, azterketa psikiatrikoak ere egin behar izaten dituzte guardiako zerbitzuan".