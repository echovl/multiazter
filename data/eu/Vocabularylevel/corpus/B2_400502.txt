Docutec Ahotiko antikoagulazioa Berrogeita hamar urte baino gehiago da ahotik ahotiko antikoagulanteak erabiltzen direla. Botika horiek K bitaminaren antagonistak dira, eta gibelak zenbait koagulazio-faktore (II, VII, IX eta X) ekoiztea eragozten dute. Koagulazio-faktore horiek gabe, odolaren koagulazio-prozesua zaildu egiten da. Espainiako estatuan erabiliena azenokumarola (Sintromé) da; herrialde anglosaxoietan, aldiz, warfarina. Indikazioak edo egokiespenak Tronbosi bat nahiz enbolia bat pairatzeko arriskua duten pertsona guztiek hartu behar dituzte ahotiko antikoagulanteak: - jada tronbosi bat nahiz enbolia bat izan dutenek, berriro errepika ez dadin. - bihotzeko balbula bat gaixorik dutenek, enbolia bat paira ez dezaten. - bihotzeko balbula artifizial bat daramatenek, buxa ez dadin. - bihotza dilatatua dutenek, enbolia bat paira ez dezaten. - bihotzeko arritmiak dituztenek, enbolia bat paira ez dezaten. - odoleko akats bat izateagatik, tronbosia izateko arriskua dutenek. Kontrola eta tarte terapeutikoa   Koagulometroa eta azenokumarola  Lehen, halabeharrez, ahotiko antikoagulanteak hartzen zituztenen kontrola eta jarraipena ospitaleetatik (hematologiako zerbitzuetatik) egiten zen, nahiz eta horrek bidaia luzeak eta diru-gastuak eragin. Azken urteotan, prozesua eta profesionalak hobetzearen ondorioz, osasun-zentroetatik egiten hasi da, pertsonen bizi-kalitatea hobetzearren. Horrez gain, Lehen Mailako Atentzioko profesionalek, urteetako jarraipena egin izanagatik, ospitaleko profesionalek baino hobeto ezagutzen dute pazientea (erretzen duen, alkoholik edaten duen, botika-dosiak ulertzeko gaitasunik baduen...), eta ezagutze hori mesedegarria da kontrola egiteko orduan. Medikuak erabakitzen du tratamendua hastea. Hirurogeita bost urtetik gorakoetan, azenokumarolen hasiera-dosia 1 mg/eguneko izan ohi da; 65 urtetik beherakoetan, 2 mg/eguneko. Gero, medikuaren eta erizainaren artean egiten da pertsonaren kontrola, heziketa eta jarraipena. Oro har, erizaina arduratzen da kontrolak eta heziketa egiteaz. Tratamendua hasi eta laugarren egunera egiten da lehen kontrola. Bigarrena, zazpi egunera. Hortik aurrera, kontrola hilabetean behin egitea da ohikoena. Kontroletan emaitza egokia ez denean, pertsona medikuarengana bideratu behar da. Kontrola egiteko erabiltzen den laborategi-proba nagusia protronbina-denbora (PT) da. Proba hori, 1983. urteaz geroztik nazioartean, International Normalized Ratio (INR) gisa estandarizatua izan da. Ahozko antikoagulanterik hartzen ez duen pertsonetan INRren emaitza 1 ingurukoa izaten da. Oro har, ahotiko antikoagulanteak hartzen dituztenetan INRren emaitza 2 eta 3 artean egotea komeni da. INR 2 bada, pertsonaren PT balio normalaren bikoitza dela esan nahi du; 3 bada, PT normalaren hirukoitza dela. Ahotiko antikoagulanteak hartzen ari eta INRren emaitza 1 ingurukoa bada, antikoagulanteak eragin txikia duela esan nahi du, eta botika-dosia gehitu behar dela. Aldiz, INRren emaitza 3 edo 3,5 baino handiagoa bada, eragin handiegia duela esan nahi du, eta botika-dosia gutxiagotu behar dela.   Odol kapilarra hatzean ziztada eginez lortzen da INR neurtzeko koagulometroa erabiltzen da. Gaur egun, hainbat koagulometro daude merkatuan: Protime®, Thrombotracké, Coaguchecké... Koagulometroarekin INR odol kapilarrean neurtzen da, eta emaitza 2-3 minutu itxaron ondoren lortzen da. Azkarra eta erosoa da. Odol kapilarra hatzean ziztada bat emanez lortzen da. Odol tanta bat nahikoa da. Hori bai, lehenengo tanta ez da komeni hartzea, bigarrena bai. Izan ere, lehen tantak ematen duen INRren emaitza ez da guztiz fidagarria izaten. Ondorio kaltegarriak Ahotiko antikoagulanteak hartzeak sor dezakeen ondorio kaltegarri nagusia odoljarioa da. Odoljarioa, gehiegizko dosiagatik izan ohi da. Kasuen % 4 inguruan agertzen da. Larritasunaren arabera, odoljarioak hiru taldetan sailka daitezke: 1- Garrantzi gutxikoak: epistaxia arina, gingiborragia, ekimosi isolatua... Kasu horietan, adierazpen horien bilakaeraren kontrola egitea nahikoa da. INR neurtzea hautazkoa da. 2- Garrantzitsuak: epistaxi errepikatuak, gingiborragia errepikatuak, ekimosi nabarmena, hematuria, karkaxa hemoptoikoa... Kasu horietan, INRren neurketa egin behar da, eta medikuak antikoagulantearen dosia doitu beharko du. 3- Larriak: hemoptisia, hematemesia, melenak, bat-bateko buruko min handia, kordea galtzea, bularraldeko minarekin agertzen den bat-bateko disnea. Kasu horietan, pertsonak ospitaleratua izan behar du, jarraipen zehatza egiteko. Beste ondorio kaltegarri batzuk ondorengoak dira: urdail-hesteetako intolerantzia, alopezia, osteoporosia eta urtikaria. Azkenik, teratogenoa denez, ez da haurdunaldian hartu behar. Osasun-heziketa Ahotiko ntikoagulanteen tarte terapeutikoa estua da. Beraz, guztiz beharrezkoa da erizainak ahotiko antikoagulazioaren inguruan osasun-heziketa egitea. Tratamendu hori onuragarria da, baina, aldi berean, erronka da, ardura eskatzen duena. Ondoren datozenak, ahozko antikoagulanteak hartzen ari den orok jakin beharrekoak dira: 1. Sintromé ez da gaixotasun jakin bat tratatzeko erabiltzen den botika, gaixotasun askok sor ditzaketen konplikazioak ekiditeko hartzen dena baizik. 2. Sintromé-dosia maiz doitu behar da, eta, horretarako, maiz egin behar dira kontrolak. 3. Sintromé dosia behar baino handiagoa bada, odoljarioak ager daitezke. 4. Sintromé dosia behar baino txikiagoa bada, ez da onurarik lortzen. 5. Egun batean Sintromé dosia hartzea ahaztuz gero, hurrengo egunean ez da dosia bikoiztu behar. 6. Agindutako Sintromé dosia ez da inoiz aldatu behar norberaren kabuz. 7. Alkoholak Sintromé-aren ondorioak areagotzen ditu; ondorioz, ez da alkohol gehiegi edan behar. 8. Tabakoak Sintromé-aren ondorioak gutxiagotu ditzake. Kontrola egiteko modu berri bat: autokontrola Ikusi da hilabetean behin kontrolatuz gero, pazienteen erdiek (% 50) INR maila tarte terapeutikoan mantentzen dutela. Aldiz, astean behin kontrolatuz % 85ek. Beharbada, horregatik, azken urteetan, aho bidezko antikoagulazioaren kontrola egiteko modu berri bat garatu da: autokontrola. Modu berri horretan, pertsonak bere burua kontrolatu behar du. Beharrezkoa da erizainarekin ikastaro bat egitea eta pertsonari koagulometro bat eman eta etxean nola erabili irakastea. Emaitza onak lortzen ari dira, baina baditu bere mugak: pertsona guztiak ez dira autokontrola egiteko gai, eta, ondorioz, nahikoa gaitasun dutenak hautatu behar dira. Xabier Huitzi. Donostiako Erizaintza Eskola. EHU