Docutec Jean-Luc eta Pierre Dardenne-en "L¿enfant" Urrezko Palmondo sariak banatzen dituzte Cannesko zine-festibalean, eta 2 dituztenak ez dira asko izango. Belgikako bi anaia hauek horrelako bi sari lortu zituzten, lehendabizikoa 1998an "Rosetta" filmari esker, eta 2005ean bigarrena "L'enfant" filmarekin. Eta harritzekoa da sariena, nola lan egiten duten ikusita. Apaindura gutxiko luzemetraiak dira, oso gutxikoak, eta kamara urduri dagoela ematen du, beti daramatelako gainean zuzendariok, beti mugitzen ari da, eta kamerak lehendabizi jasotako irudiak eskaintzen ditu ia-ia. Eguneko bizimodua islatzen dute, Europako gazteena bereziki, eta bereziki ustezko zibilizazio moderno honetan, hiritzar handietan, baztertutako langile-auzoetako gazteena. Gaur egun Frantziako hirietako bazter-auzoetako biolentziaren iragarle, horixe dirudite bi anaion pelikulak. "L'enfant" lanik gabe dago, lapur txikia da. Horrela bizi da, bizi edo. Inguruko nerabe batzuek nagusitzat edo daukate, bera da hauen nolabaiteko buru. Guztiak dira lapur txikiak. Eta protagonista, berriz, morala zer den ere ez dakiena ia-ia, txoriburu axolagabe erabatekoa. Dena dela, bere moral apur horretan badira bi zutabe finko: andregaia eta lapur-kideak. Mutila zeharo maitemindua dago, eta ez zaio burutik pasa ere egiten lapur-lagunei inolako traiziorik egitea. Baina, nola kontzientzia-apurrik ez daukan, bere ume jaio berria saltzen dio, zeini eta adopzio-mafia bati. Horrek ez dio inongo kezkarik sortzen, ez ezeren damurik ere. Baina, semea saltzean ur handitan sartu da mutila, eta berriro erosi arteko onik ez du izango. Bide malkartsu batean sartu da bere bizitza, baina benetako bidea da, hor zailduko da, damuak malkoak ezagutaraziko dizkio, eta maitasunak salbatuko du. Bresson zine-zuzendariaren apaindura gabeko pelikulen antza du "L'enfant"ek, eta aparta da, pantailatik begirik kendu gabe ikusten den horietakoa. Espazio eta denbora jakin batean kokatuta dago istorioa, baina haratago doa filma, zerbait unibertsala du kontagai: maitasunak nola laguntzen duen nork bere burua sendatzen. Joan zaitezte ikustera, gaur egun ezer gutxi aurkituko duzue hoberik, hain da bikaina!