Docutec Erretzailea Ni erretzailea nintzen; oso gazterik hasia, gainera! Tabako klase guztiak ezagutzen nituen, beltzenetik (arta-bizarrak barne) hasi eta rubioeneraino: Peninsulares, Celtas, Ideales, Jean, Ducados, Bisonte, Camel, Chesterfield, Lucky Strike...; baita Rosli eta Farias puruak ere. Uste dut batzuk ezkutatu zirela merkatutik; beste batzuek hor segiko dute oraindik. Ordea, erretzailea nintzela ziurtatzeko emandako froga horren ondotik, esan behar dut 30 urte daramatzadala tabako-izpirik ahoan sartu gabe, tabakoari usainik ere egin gabe. Ez dakit horrek urte mordoa pilatu zaizkidala bizkarrean beste ezer adierazten duen (niri ere, Lazkao Txikiri bezalaxe, urteak ez zaizkit-eta joan, bertan geratu baizik). Dena dela, gauza bat, behintzat, argi dago: ez naiz azken urteotako modak samaldan ugaritu duen ez-erretzaileen taldekoa; ez naiz, beraz, konbertitu berria, eta ez daukat, San Paulok bezala, kristauak asasinatzetik paganoak hiltzera pasatu beharrik; ez dut nahi gurutzadarik, gure aita zenak esango zukeenez, 'pumatzaileen' kontra. Horregatik, oraingo fobia berri horrek ez dit inolako graziarik egiten, ez diot sinpatiarik, eta ez ditut onartzen erretzaileen kontrako eraso legal horiek, hau da, lege berrien bidez ezarri nahi zaizkien murrizketa demasak. Gehiegizkoa iruditzen zait, erretzea, toki publiko guztietan debekatzea. Hain kaltegarria ote parke publiko batean edo hondartza lasai batean zigarro bat erretzea, bakarrik nahiz konpainia onaren konplizitatean? Hori gutxi balitz, pasada ikaragarria da Irlandan egin dutena. Taberna eta jatetxeetan erretzea ere debekatu, alajaina! Non arraio erre behar dute orduan? Ohean edo...?    