Docutec Joan Mari Irigoien: "Jainkoaren begiaren ikuspuntua hartu dut nobela honetan" Bestea da mundua nobelarekin itzuli da letren plazara Joan Mari Irigoien, "Orbetarrak" trilogiaren lehen liburua eskainiz. Bere proiektu handi honi buruz joan gatzaizkio galdezka, baina bide batez bere obra osoaz hitz egin dugu, bere bizitzaz, iritziez... Panorama haren aurrean zegoela, bere bizitzaren errepasoa egiten ari zen, beharbada: hots, bere historia berreraikitzen ari zen, titulu batek ezin hobeto laburbil zezakeena: "Ezer ez izatetik guztia izatera iritsi zen gizonaren istorioa". Izan ere, urrun iritsi zen Nazario Orbe. Eta, hala ere, urrunago nahi zuen, Nazario Orbek beti nahi izaten zuen urrunago, umetan zer esanik ez... helduaroan ere halatsu. Hutsetik hasi eta handiki izatera iritsi da Nazario Orbe, XIX. eta XX. mendeen arteko industrializazio-prozesuan, lanaren lanez eta zapaldu beharrekoak zapalduz. Ez da txikiagoa haren emazte Regina Aldasororen epopeia, erdaraz ez jakitetik Madrilgo Villalbako markesen jauregiko konfiantzazko neskame izateraino. Pertsonaien xehetasun psikologikoak azken muturreraino zaintzen eta aztertzen dituen nobela idatzi du Joan Mari Irigoienek, prosa jori, zehatz eta aberatsean. Aipaturiko protagonistez gainera, leku nabarmena hartuko dute Nazarioren senideek, bereziki Beñardo bertsolari xelebreak, Reginaren ahizpa Ernestinak, moja izan nahi eta komentuan hainbat istilu izango duenak, edo markesen alaba bikiek: Natalia eta Natividad, biak ere mutil berberaz maiteminduak. Hona "Orbetarrak" sagaren lehen liburukia, familiaren hastapenak kontatzen dituena, eta beste zenbait istorioren aurrekari izango dena. Lur bat haratago mardul hura argitara eman zenuenean, baten batek aipatu zuen zure biziko lana egin zenuela, eta zuk erantzun zenion igual handiagoren bat egingo zenuela oraindik; orduan irriz hartu zuten entzuleek ateraldia, baina bete egin duzu iragarpena edo mehatxua. Ordurako buruan zenuen "Orbetarrak" erraldoi hau? Ez naiz gogoratzen. Baina, esatekotan, erdi txantxan esango nuen, nahiz eta buruan banuen ordurako halako proiektu bat, arnasa luzekoa behar zuena nahi eta nahi ez, guztiaz hitz egin nahi bainuen —bizitzaz eta heriotzaz, sentimenduez eta pertsonak bizi gaituzten indar ezkutuez...—, barrutik kanpora eraikitako pertsonaia batzuen bidez. Baina argi utzi nahi dut gauza bat: ez nabilela marka bat hautsi nahian. Are gehiago: guinnesstar filosofietatik urrun sentitzen naiz, beste muturrean bizi naizela ere esango nuke, estetikoki bai bederen. Nobela bakoitzak bere planteamendua du, eta nobelaren planteamenduak ekarri nau orriak eta orriak idatzi behar izatera. Ni ez naiz James Joyce, baina Leopold Bloom-en egun bakarraren gorabeherak adierazteko, Ulises mardula egitera eraman zuen. "Orbetarrak" egiterakoan, berriz, ongi baino hobeto ulertu dut mila orriko nobela baterako adina eman lezakeela pertsona baten minutuko bizitzak. Ikuspegi horretatik, beraz, motza ere bada nire nobela hau, luze-luzea den arren. Saga bat burutu duzu, XIX. mendearen amaiera aldera hasi eta XX.ean aurrera doana, hainbat liburukitan. Zein izan da proiektu hau lantzera eraman zaituen ideia, edo bidea? Nobelak hiru zati nagusi izango ditu, bukatzeko gai banaiz. Nik, hasieran, bigarren partea nuen buruan: familia bat hartuko nuen protagonista, probintziako hiriburuko (hiriburua Donostia da, Donostia-edo, nahiz eta nobela osoan ez den aipatzen) jauregi batean bizi dena. Bertan, beraz, guraso zein seme-alaben (zazpi guztira: lau mutil eta bi neska, urtebeteko aldearekin etorriak hurrenez hurren, gehi zazpigarren bat, seigarrena jaio eta handik zazpi-zortzi urtera datorrena) gorabehera guztiak sar nitzakeen. Bide horretan barrena, ordea, berehala ulertu nuen gurasoen sustraiak-eta ulertzeko, hobe nuela gurasoen bizimodua beste ale batean ematea, bestela korapilotsuegia gerta baitzitekeen, nahasegia ere bai, ausaz: nobelak bi zati izango zituen, beraz. Gero, baina, aurrera egiterakoan, nobelak hirugarren parte bat ere behar zuela ulertu nuen: bertan, familiako semeetako bik (bata ateo argia, eta bestea Arantzazun dagoen frantziskotar poeta, Oteizaren estetikarekin maitemindua) bizitzari buruzko errepasoa egingo zuten, nork bere ikuspegitik; egia da Xabier Mendigurenek, Edorta Jimenezen eta Joxe Arregiren laguntzaz, Jainkorik bai ala ez liburua argitaratu zuela ideia bertsuarekin, baina nik banuen ordurako ideia hura, eta halaxe egingo dut... beste era batean, jakina, beste bat baita testuingurua. Pertsonaien xehetasun guzti-guztiak Nobela-sorta honetako hizkera, berriz, xehea eta ñabarduraz betea da; azaldu iezaguzu hautu estilistiko horren nondik norakoa. Nobela bakoitzak bere hizkera eskatzen du. Honetan, baina, zehaztasunez islatu nahi nituen pertsonaiak, barrutik kanpora, eta aukeratutako ikuspuntuak guztiz markatu dit jarraitu beharreko bidea. Imajinatu Jainkoaren begia, pertsonaien mugimendu guztiak ikusteko gai dena. Bada, ni ikuspuntu hori neure egiten ahalegindu naiz: ikuspuntu horrekin, pertsonaia bakoitzaren informazioa jaso nezakeen, espazioari eta denborari buruzkoa, pertsonaia bakoitza mugimenduan dagoen materia puska bat baita, azken batean; baina ez naiz horrekin konformatu: espazioaren eta denboraren berri emateaz gain, pertsonaia bakoitzaren barne-denboraren berri ematen ere saiatu bainaiz: barne-denbora gure sentimenduen, gure kimikaren eta gure mekanismo psikologikoen beste denbora hori da; baina ni, protagonisten amets batzuk ere neureganatu arren, ezin jar naiteke Jainkoaren tokian mekanismo horiek esplikatzeko orduan, nik ez baitut Jainkoarekin harreman zuzenik eta gizakion jakituria ez baita, ezta munduko gizonik jakintsuenarena ere, gizakion barrua deszifratzeko adinakoa; eta azkenean, jakina, Jainkoaren paperean nahi zuenak gizaki bihurtu behar izan du ezinbestean... horregatik daude mekanismo psikologikoei buruzko esplikazioak zalantzaren eremuan emanda... eta horregatik erabiltzen ditut zalantza hori islatzen duten adierazpideak etengabe: beharbada, ausaz, apika, agian, menturaz... antza, itxuraz, agidanez... Bukatzeko, gertaerak orain dela mendea gertatu arren, konplexurik gabe ibili naiz haien esplikazioa emateko orduan, bai XXI. mendeko hizkerara joz eta bai gaur egungo kontuetara ere. Adibide bat ipiniko dut: bada nobelaren zati honetan bertsolari bat, Bixente Orbe, xelebre xamarra. Bertsoen plazara egiten duen lehen aldian, Kaxkagorri izeneko bertsolari ezagun bezain miretsiarekin jarduten du. Mutila, jakina, oso urduri dago... eta hasieran ez dio bertsoari behar bezala ekiten, Kaxkagorrik ardoa seinalatzen dion arte. Eta Bixentek ardoa edaten du, eta bertso biribil bat botatzen du. Gertaera ezin xumeagoa da, bai, baina hara zer interpretazio ematen zaion nobelan... itxaron pixka batean, nobela karpetan dut eta berehala aurkituko dut testu puska hori... Hara: "(...) Ikuspegi horretatik ez baitzuen ardoak miraria egin, maisuarekiko fedeak baizik: are gehiago, balizko estudio zientifiko batek nekez aitortuko bailioke ardoari halako eraginkortasun zuzen bat inspirazioaren gauzatze-prozesuan —gaur egungo bertsolarien jarrerak ez du besterik berresten, beharbada, bertso-afarietako tabernak eta sagardotegiak Beteluko uren iturburu bihurtu ote dituzten...—, eta guztiz beste kontu baita ardoak zeharkako eragina izan dezakeen, lehen beldurra eta lehen lotsa gainditzeko ekinbidean. (...)". Komentarioa ironikoa da, bistan da, baina ez hutsetik aterea, orain dela gutxi egon bainintzen bertso afari batean, Altzako soziedadean; Aitor Mendiluze eta Sustrai Colina ziren partaideak, ura besterik edan ez zutenak... baita guri sekulako saioa eskaini ere! Beste batzuetan, gure tranpa psikologikoak erakusten ahalegindu naiz. Adibide bat erabiliko dut, nobelan orain artean erabili ez dudana, baina esan nahi dudana ulertzen lagundu diezagukeena. Imajina ditzagun aita bat eta bere seme bakarra. Aita hilzorian dago. Semeak izugarri maite du aita, eta zimiko pairaezin bat du bihotzean. Halako batean, baina, jakin ez nola, ezusteko pentsamendua bururatzen zaio: "Aita hilko zaidak, bai, baina etxea eta hogei mila euroko herentzia ere ez duk txarra...". Hara nola zikin daitezkeen gure sentimendurik ustez garbienak ere. Airezkoak izan nahi baikenuke, baina lurrezkoak baikara funtsean. Sagaren lehen liburukia dugu esku artean: "Bestea da mundua", bere baitan nobela oso eta bete bat dena. Horko pertsonaia batzuk aipatuko dizkizut, eta zuk azal iezaguzu haien zer-nolakoa. Regina: Ama. Duenarekin konformatzen ez den emakumea eta urrunera begira jartzen dena. Nazario: Izaera gogorreko gizona, autodidakta, ezerezetik sekulako inperio ekonomikoa eraikitzea lortzen duena. Ernestina: Klausurako komentura joandako emakumea, kapilau heterodoxo batekin aurkitzen dena eta bizitzari buruzko ikuspegia aldatuko diona. Reginak badu berezko horror vacui bat, ispiluak eta jantziak erostearekin gainditzen duena, gainditzen-edo; Ernestinak, aldiz, buru-barruak hustearekin batera bihurtu nahiko luke bere bizitza artelan. Beñardo: Bertsolari xelebrea, maitagarria, airea eta airearen gaineko airea behar dituena arnasa hartzeko; inguruabarrak, zoritxarrez, oso bestelakoak dira, ordea, eta tragediara bultzatuko dute. Badira beste pertsonaia ugari ere; baten bat, bereziki gogoko duzuna? Ez nuke aipatu gabe utzi nahi markesa anderearen bi alaba bikien amodio-istorioa. Zergatik? Hargatik... Erlijioa, industrializazioa, eta hurrengo liburuak Erlijioak toki dezentekoa dauka nobelan. Garai hartako gizartean zeukan pisuaren isla da hori, ala zuretzat ere gaiak duen garrantziaren ondorio? Biak dira: alde batetik, garai hura ez dago ulertzerik Elizak orduan zuen indarra aintzat hartzen ez bada; bestetik, egia da ni beti nabilela erlijioen edo zientziaren inguruan erantzun poetikoak bilatzen. Gehiago esatera ere ausartuko naiz: eskola eta zentro publikoetan diskusioan dago erlijioa eman ala ez. Nik pentsatzen dut eman egin behar dela: kristautasunaren, islamaren, budismoaren eta animismoaren nondik norako oinarrizkoenak, esate baterako: alde onak eta txarrak, Jainkoaren izenean egin diren bidegabekeria askok eta askok ez baitute izenik; horiekin batera, baina, beste opzio bat bezala eta berdinetik berdinera, ateismoa eman beharko litzateke, aukera-sorta osoa izateko. Nik asko ikasi dut ateismotik: izugarri lagundu dit, esate baterako, bai alferrikako apaingarriak kentzeko bidean eta bai erlijioek beraiekin ekarri ohi duten harrokeria inkontzientea bazterrean uzteko bidean ere; apaingarriak kentzen jarraitzen dut, gainera; egunen batean, agian, ezer gabe geldituko naiz, baina hori da, beharbada, helmuga. Karlistaldien ondoko krisia eta industrializazioak ekarri zituen tentsioak jorratu izan dituzu lehen ere; zer berrikuntza dakar liburu honek aurrekoen aldean? Bi berrikuntza aipatuko ditut: idazkera da bata, eta muturrerainoko introspekzio psikologikoa bestea, ez nobelaren orri guztietan, baina bai nobelaren une jakin batzuetan; kontu honi buruz, baina, zehaztasun bat egin nahi nuke; esan nahi dudana da ez dudala nobela hau espezialistentzako tratatu bihurtu nahi izan: ez dela, alegia, psikologian eta psikiatrian adituak direnentzat —horiek ere irakur lezakete, jakina—, baizik eta mundu guztiarentzat: jakin-mina duen eta kultura gutxieneko bat duen jende guztiarentzat bai bederen. Erantzunari amaiera emateko eta idazkerara itzuliz, zera: ez dut ukatuko idazkera exijentea dela, baina ulergarria ere bada, eta irakurleak ez du esaldi bakoitza bi aldiz irakurri behar izango, seguru ezetz. Lehen liburuki hau irakurri eta gero, hurrengoak ezagutzeko irrikaz geratuko da agian irakurleren bat. Zer aurreratuko zenioke balizko irakurle horri. Lehenengo zatia barreiatuagoa da... ezinbestean. Izan ere, Nazario herri bateko gizon handinahia da, baserritarra, baserrian bizi dena, aldameneko herri bateko fabrika batera joatea erabaki eta denborarekin bere fabrika propioa eraikitzen duen arte; baina Nazariok bere familia du, gurasoak eta bere anaiak, eta horien nondik norakoak ere eman behar nituen, bada, ikusteko nola errepikatzen diren hainbat eta hainbat jarrera hurrengo belaunaldikoen baitan, inguruabarrak guztiz bestelakoak izan arren. Regina, berriz, Madrilera doa neskame, eta nola egongo nintzen markes jaun-andereen jauregiko giroa azaldu gabe...! Azkenik, Ernestinaren komentualdiari buruz ere zerbait esan beharra nuen, hain da funtsezkoa izeba Ernestinaren papera orbetarrenean. Bigarren zatiak, aldiz, kokagune bakarra izango du: orbetarren jauregia; espazioa bakarra da, beraz, eta espazio horrek batuko ditu bai pertsonaien eta bai narrazioaren gorabeherak ere; bukatzeko, seme-alaba bakoitzak bere berezko izaera du, bere nortasun markatua, eta horrek kontakizunaren arnasa zabaltzeko posibilitatea eman dit: nobelaren bigarren zati hau bi liburukitan eman beharko dut, beraz... Bestalde, eta amaitzeko, Orbetarren munduan barrena zure eskutik abiatzen dena bidaldi luze batean sartuko da. Zer esango zenioke zure bidaide horri? Zer eskaintzen diozu? Zer eskatzen? Bidaideari eskain diezaiokedan gauza bakarra nire lanaren fruitua da. Esan ere, esan dezaket kontzientziaz aritu naizela, egunez egun, jo eta ke. Esango diot, halaber, memento txarrak ere pasatu ditudala (batzuetan, beste nobela guztietan ez bezala, damutu ere damutu nintzen proiektua hasi izanaz), hala nola humeroa hautsi eta bi hilabetetan lo ezinean egon nintzenean, logabezia uste baino zama handiagoa da-eta, horrelako proiektu bati ekin behar zaionean... urte erdian ibili bainintzen nobela bukatzeko gai izango ez ote nintzen. Baina, zorionez, hobera egin nuen, eta neure onena emateko ahaleginean ari naiz berriro ere. Badakit, ordea, baldintza horiek guztiak ez dutela berez bermatzen lanaren fruitua: balizko irakurleak esan beharko du, beraz, fruitua zaporetsua edo ustela ote den. Eskatu, berriz, nola eskatuko diot bidaideari ezer? Lotsa ere emango lidake, egia esan. Bidaideak liburua erosi du, eta eskubide osoarekin dago zernahi egiteko: nirekin gozatzeko, edo nire aurka madarikatzen ibiltzeko, edo biak batera, auskalo... Irakurtzeari ere utz diezaioke, zergatik ez? Bezeroak beti arrazoi... OHARRA: Elkarrizkearen pasarte batzuk dituzu hemen; elkarrizketa osoa irakurtzeko, ikus: http://www.elkarargitaletxea.com/irigoien Joan Mari Irigoien (Altza, 1948) ingeniaria da ikasketaz eta idazlea lanbidez, hainbat eleberri gogoangarriren egilea: Oilarraren promesa (1973), Poliedroaren hostoak (1983), Udazkenaren balkoitik (1987), Babilonia (1989), Consummatum est (1993), Kalamidadeen liburua (1996), Lur bat haratago (2000), Ipuin batean bezala (2002); azken urteak arnasa handiko idazlan hau mamitzen eman ditu, eta zenbait liburukitan argitaratuko dira "Orbetarrak" proiektuko aleak. Hona lehena: Bestea da mundua.  