Docutec Satorrak baino lurperago Iritzi artikulu honetan etorkinak Euskal Herrian azkenaldian jasaten ari diren jazarpen poliziala salatzen du. Colombiako emakume baten kasua narratzen digu. Iñigo Aranbarri Deportazioa hitz zatarra da. Nekez egongo da zatarragorik, hain du luzea itsuskeriak itzala. Deportazioa bortxa da, mehatxuak eta puta hotsak. Eskuburdinak eta bi neurriko gizakiak. Orain lehorra, orain ozeano zabalaren gainean zerua eta euri-malkoak ikusten dituzten begiak. Hona hitz zatar bat, zatarrik bada. Marisa Giraldo Euskal Herrian bizi izan da asteazkenera arte. Bi urte zeramatzan Irunen, lanean, artritisak uzten zionean. Baina ez zuen paperik. Bai amak eta nebak, ez ordea berak eta ahizpak. Polizia lehengo astean ere joan zitzaion bila, baina ihes egitea lortu zuen. Aste betera ehizatu du, nebari laguntzen ari zela. Eta deportatuen maneran, atxilotu, «ez dakigu non dagoen» eduki, eta hegazkin batean sartuta, Bogotara bidali dute. Itzuli, esan dute agintariek. Marisa Giraldo atxilotu zutenetik, amak ez ditu beste alaba eta iloba ikusi. Lehendik erdi ezkutuan bizi ziren milaka euskal herritar bezala, satorrak baino lurperago gorde dira. Espainiako Polizia Nazionala da, momentuz, etorkin ehizan dabilena Euskal Herrian. Teknikak, telebistako erreportariek Kolonbiako poliziei leporatzen dizkieten berberak. Pasaportea kendu eta jabea fotokopiarekin utzi, «etxerako txartelarekin zatozenean itzuliko dizugu» esanda. Edota neskame dagoen etxera deitu eta galdetu: «Poliziatik deitzen dut. Lisa etxean dago?». Eta etxekoandrea beldurtuta, neska sorterrira itzuliko duten beldurrez: «ez, ez dakit non dagoen». «A, pena! Egoile baimena lortu duela abisatzeko zen». Horrela ari dira gizakiak satorrak balira bezala harrapatzen Euskal Herrian. Bogotako txabolak hegazkin leihotik sartu zaizkio Marisa Giraldori. Hamabost egun lehenago, Jaurlaritzak etorkinentzako laguntza juridiko-soziala jarri zuela abian entzun zuen telebistan. Sinadura ekitaldian, abokatu artean, Javier Madrazo sailburua eta Boladji Omer Oke Inmigrazio zuzendaria ezagutu zituen. Argi printza bat eguneroko bizimoduan, pentsatu zuen. Hemendik egun batzuetara jakingo du hegazkina Eldorado aireportura heldu eta gero ere Jaurlaritzako inor ez dela agertu bere deportazioaren kontra. Marisa Giraldok Irunen ikasi zuen ez zegoela Espainian, Euskal Herrian baizik. Orain badaki zuzen zegoela, Euskal Herria deitzen badute ere, hura Espainia dela