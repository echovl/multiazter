Docutec Euskara munduan: Rosarion, Euskararen Eguna, urriaren 3an Lerro hauetan, Txile eta Argentinan uda honetan antolatu diren hainbat ekintzaren inguruko informazioa jaso dugu, baina baita urrirako aurreikusita dauden beste batzuen berri ere, parte hartzeko aukera izan dezazuen. Euskal Zinearen Bigarren Erakusketa TxilenLehenengo eta behin, joan den uztailean Txilen antolatu zen Euskal Zinearen gaineko Bigarren Erakusketari buruz hitz egingo dugu. Erakusketaren asmoa euskal zine-zuzendarien ekarpena azpimarratzea izan da, lau euskal film txiletarrei erakutsiz. Hauek izan dira aurten aukeratutakoak: -Gerardo Herrero zuzendariaren El misterio Galíndez filma. -Ferrán Llagostera zuzendariaren Gran sol filma. -Montxo Armendariz zuzendariaren Silencio Roto filma. -Julio Medem zuzendariaren La pelota vasca, la piel contra la piedra dokumentala. Esan beharrik ez dago partehartzea oso handia izan zela eta bertara joan zen jendeak oso harrera ona egin ziela filmei. Uztaileko barnetegia La PlatanOtsaileko alean azaldu genizuen udako barnetegia antolatu zela Argentinako La Platan. Oraingoan, berriz, negukoa uztailean izan zela kontatu nahi dizuegu. Kontuan izan hemen negua denean Argentinan uda dela eta alderantziz. Honela, bada, hemengo beroak ahaztuz, hango hotzera joan behar izan zuen bertan irakasle-lanetan aritu den J. F. Zinkunegik, HABEko teknikariak. Gogoratu nahi dizuegu barnetegi hau FEVA eta Euskal Etxe bakoitzeko euskara arduradunekin antolatzen dela eta, besteak beste, datorren hiruhilabeteko plana zehaztea duela helburu. Ikastaroan trebetasun ekoizleak landu dira bereziki, urtean zehar ikasle gehienak on-line ari direnez lanean, horiexek baitira hankamotz geratzen diren arloak. Beste hainbat ikasle talde-jardunetan aritzen dira, baina programa berarekin. Argentinako hizkuntza gutxituen kongresuaren barruan, Rosarion, Euskararen Eguna, urriaren 3anEuskal Herrian abenduaren 3an ospatuko dugu Euskararen Eguna, baina Argentinan urriaren 3an izango da. Antolatzaileak Zazpirak Bat Euskal Etxea eta FEVA dira, kolaboratzaileak, berriz, HABE eta euskara-eskolak eskaintzen dituzten Euskal Etxeak. Helburua euskara zabaltzea da, euskara Euskal Herriko hizkuntzatzat har dadila, bai erabilera, bai eduki aldetik ere. Euskararen Eguna egitasmo zabalago baten baitan kokatu behar dugu eta egitasmoaren lerro nagusiak hauek direla kontuan izan: -Euskara bere testuinguruan kokatzea: geografia, historia, eta hizkuntza bera landuz. -Informazioa ematea proiekzio, inprimaki, erakusketa eta hitzaldien bidez. -Jatorrizko herrialdeen hizkuntzen kongresuan euskararen presentziaren zergatia azaltzea. -Hizkuntza eta euskal erkidegoa lotzeko bideak egitea: -Sinboloen presentzia bermatzea, euskal kulturaren pertsona aski ezagunak gonbidatuz. -Euskal kulturarekin lotutako arlo hauek jorratzea: Dantzak, kirolak eta musika -Erabilera sustatzea. Partehartze irekia dute ekintza guztiek eta adin guztietarako aurreikusi dira. Euskara ikasteko jakin-mina piztu nahi da partehartzaileen artean eta horretarako, euskara ikasten ari diren ikasleen lanen zabalkundea egingo da. Euskal Astea La Platan Urriaren 22, 23 eta 24an ospatuko da Argentinako La Plata herrian 2004ko Euskal Astea, Euskal Etxearen eskutik. Astearen helburu nagusia argentinarrak euskarara hurbiltzea da, gure hizkuntzaren erabilera eta ezagutza bultzatuz. Hainbat ekintza aurreikusi dira; besteak beste, bideo-emanaldiak, lehiaketa eta erakusketak, jolasak eta BOGA multimedia-programaren zabalkundea. Horien artean Gabonetako postal-lehiaketa eta kartel-lehiaketa azpimarratu nahi ditugu, jendearen partehartze zuzena bideratzen baitute biek ere. Gure aldizkarian emango dugu lehiaketa hauen irabazleen berri. Zuzenketa-orria: 1. Txilen, uztailean Euskal Zinearen Bigarren Erakusketa antolatu zen. 2. La Platan, uztailean, euskara ikasteko barnetegia egin zen. 3. Urriaren 5ean, Argentinako Rosario herrian, Euskararen Eguna ospatuko da. 4. Urriaren 22, 23 eta 24an, Argentinako La Platan Euskal Astea ospatuko da.