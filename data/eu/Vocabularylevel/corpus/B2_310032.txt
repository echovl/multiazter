Docutec Albiste xuta Informazioa droga bat da. Hor ikusiko duzu jende asko, egunero, egunkaria eskutan, belarria irratian, begiak telebistan Guztiak ere eguneko informazio dosia edo xuta hartu asmoz. Gaixotasun moduko zerbait da. Autobusean zoazela norbaitekin hizketan, berehala konturatzen zara solaskideak autobuseko pantaila txikian jarria duela arreta, edozein delarik ere albistea, dela eguraldia, direla moda kontuak. Beste hainbeste etxean. Telebista piztua badago, jai. Oharkabean joaten zaigu begiratua hango kolore eta mugimenduetara. Esatariek hipnotizatzen gaituzte, antzerkitik gero eta hurbilago dauden mekanismoekin. Sintonia erakargarriak, ahots sendoak, aurpegi edertuak, noiz seriotasuna, noiz sinpatia. Informazioaren negozioa oso ondo pentsatua dago. Informatuak gaude, ergo existitzen gara. Informaziorik gabe akabo gizakiak. Kendu jendeari informazioaren plazera. Debekatu egunkariak, albistegiak, teleberriak, telezaharrak Ikustekoa litzateke albiste ezak eragingo lukeen abstinentzia sindromea. Aurpegi zurbilak eta esku dardaratiak. Izan ere, zertan entretenituko litzateke orduan jendea? Zeri erreparatu? Zeri buruz hitz egin? Beharbada, gertatzen zaizkigun beste hainbat gauzei buruz hitz egingo genuke, orain artean ezkututan egon direnak. Edo, beharbada, isilik geratzea hobe, zer esan ez dakigulako. Edonola ere, hutsik sentituko ginateke, deabruak arima ostu baligu bezala. Olatuak legez, informazioa badator eta badoa, ikuskizunaren aparrean garamatza, noiz errukira, noiz gaitzidurara. Gure gogoa darabil iparretik hegora, behi eroetatik tsunamietara, handikan honuntza, nola zerabilen Mefistofelesek Faustoren gogoa.