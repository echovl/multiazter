Aldizkari Digitala Jaiegunetan saltokiak zabaltzea, eskubideen arteko talka Jada ez da inor harritzen igande eta jaiegunetan dendak zabalik ikusita. Lehen hemendik kanpoko kontua zirudien, baina hemen ere gero eta ahots gehiago entzuten ari gara horren alde. Azken urteotan gero eta saltoki gehiago ikusten ditugu igande eta jaiegunetan zabalik; hori orain arte salbuespena izan da Euskal Herrian. Horri gehitu behar zaio Madrilgo Udalak hiriko dendak jaiegun guztietan zabaltzeko hartutako erabakia eta, gure artean, adibidez Bilbon, Azkuna alkateak horren alde egin nahi duen saiakera. Espainiako estatuko legediak baimentzen du 140 metro koadro baino gehiago dituzten saltoki edo negozioek urtean gehienez zortzi jaiegunetan zabaldu ahal izatea; horiek baino txikiagoak direnek, aldiz, nahi dutenean jaiegunetan izan ditzakete ateak zabalik. Hala ere, Euskal Herrian bada aspaldi merkatari eta sindikatuen artean hitzartutako akordio bat; akordio horretatik ondorioztatu daiteke jaiegunetan lan egiteak merkatariei beraiei ere ez diela onurarik egiten. Merkatariek nahi duten egun guztietan lan egiteko eskubidea aldarrikatu dute Madrilgo Udalak lehenago eta Bilboko alkateak orain gutxi. Horien ustetan, merkatarien eskubidea da nahi duten guztietan lan egitea, eta azpimarratu dute igandeetan dendak zabaltzea krisiari aurre egiteko modu bat dela. Are gehiago, aipatutako udal-agintariek nabarmendu izan dute igande eta jaiegunetako turismoa erosteko gogoz izaten dela eta aukera hori ezin dela galdu. Aldekoek ez dute iritzirik eman nahi Artikulu hau egiterakoan dendak jaiegunetan zabaltzearen aldeko eta kontrako iritzien bila jo dugu. Kontra dauden hainbat protagonista aurkitu ditugu hitz egiteko prest zeudenak, baina ez aldekoak, nahiz eta ate asko jo ditugun. Euskal Herriko hirietan igandero zabaltzen duten saltoki gehienak multinazional edo marka handietakoak dira, baina badira euskalgintzaren alorreko beste saltoki handi batzuk ere. Tamalez, alde daudenen artean batzuek zein besteek ez digute beraien erabakien gaineko adierazpen ezta argudiorik eman nahi izan. Bilboko Zazpi kaleetan dagoen Manolo zapata-dendako Pilik azaldu digu betidanik larunbat arratsaldeetan denda zabaldu izan dutela eta hala jarraitzen dutela, baina gero eta jende gutxiago joaten dela erostera eta pentsaezina iruditzen zaio igandeetan zabaltzea. Iñaki Azkuna alkateak hiriak jasotzen duen turismoa argudio hartu du hori aldatzeko. Pilik, ordea, aitortu digu Bilbora turista asko etortzen dela, baina ez dutela apenas erosketarik egiten. Arrasateko merkatarien Ibai-Arte elkarteko arduradun Jesus Mari Elkoro are eta ezkorragoa da oraindik. “Jaiegunetan zabaltzea gure turismoari harrera egiteko modu bat bezala saltzen dute, baina negozio handien aldeko apustua da, saltoki txikiok ezin dugulako haien lan-baldintza eskasekin lehiatu”. 80 urtetik gora pasatu dira Gasteizko Aiztogile kalean Ibañez izeneko lehen denda zabaldu zutenetik. Denetatik saltzen zuten han. Gerora, haren seme eta bilobak ehun eta arropatan espezializatu dira eta izen bereko bost denda dituzte Gasteizen. Victor Manuel Ibañez negozio horretako oinordetako bat da eta Gorbea kaleko denda berak gidatzen du. Victor Manuel luzaroan izan da Arabako Ehun alorreko presidentea eta gogoan du merkatariek eta sindikatuek nola egin zuten jaiegunetan ez zabaltzeko akordioa. “Jaiegunetan dendak zabaltzea komertzio txikiarentzat errentagarria balitz, ez ginateke aurka egongo. Gainera, igandeetan izan ezik, beste egun guztietan ditugu dendak zabalik eta uste dugu dagoen eskaera betetzeko nahikoa dela. Alde dauden bakarrak negozio handiak dira, espezializatu gabeko langileak soldata txikien truke lanean dituztenak”.  Lanerako baldintzekin lotuta, Victor Manuelek azpimarratu nahi izan du kontratatutako langile askok ez dutela larunbatetan lan egin nahi izaten: “Pentsa, igandetan etortzeko eskatzen badiegu! Neuk ere ez nuke ondo hartuko!”. Lehenago Bilboko Manolo zapata-dendako Pilik azaldutakoaren harira, Victor Manuelek jakinarazi digu dendan egunero pasatzen dituzten ordu guztietatik salmenta guztiak goizeko eta arratsaldeko ordu laurdenean egiten direla. “Denda martxan jarri genuenean 09:00etan zabaltzen genuen; gerora 09:30ean eta aspaldian 10:00etan. Ziur laster beranduago etorriko garela”. Victor Manuelek gogoan du orain dela urte dezente nola Logroñon merkatariek igandetan zabaltzeko apustua egin zuten: “Gasteizko lagun batek, han ere dendak dituena, kontatu zidan berehala utzi zutela egitasmoa, ez zelako errentagarria”. Ibai-Arte elkarteko Jesus Marik uste du frankizia handiak bakarrik lehiatu ahal direla: “Produktua estandarizatuta dute, bezeroak berak hartzen du produktua, eta enpresak ez du inongo konpomisorik hartzen: ez langileak prestatzeko, ezta soldata duinak ordaintzeko ere”. Testua: Iker Barandiaran Zubiate (Arteman Komunikazioa) Argazkiak: Josetxo Arantzabal / Josu Txintxurreta              