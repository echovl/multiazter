Docutec Wikien erabilera hizkuntzak ikasteko Blogek geroz eta oihartzun handiagoa duten garai honetan, euren lehengusutzat har ditzakegun wikiak lehen urratsak ematen ari dira. Elkarlana ardatz duten web orrialdeak dira, funtsean eta hizkuntzak ikasteko tresna egokiak direla adierazi digu Birgit Ferran Kataluinako hizkuntz irakasleak. Hona hemen, laburbilduta, azaldutakoa. Izena Wiki-wiki hitzak Honoluluko aireportutik hiri-erdira eramaten zaituzten autobusetan ikusiko dituzu idatzita. Wiki-k "azkar" esan nahi du eta Interneteko wikiek hortik hartu dute izena, abiadura bizian uztartutako web orriak sortu, editatu eta aldatu baititzakezu. Ezaugarriak Lehenengo wikia 1995ean argitaratu zen. Bere helburua erabiltzaileen artean elkarkidetza lortzea zen. Ikaskuntza kolaboratzailea egiteko oso tresna aproposa da wikia. Interneteko nabigatzaileren bat baduzu, zeure wikia sortu eta edita dezakezu modu erraz eta azkar batean. Baina, wiki guztiak ez dira berdinak. Batzuek datu-base batean gordetzen dituzte aldaketa guztiak, beste batzuek testu planoan. Hobeak dira datu baseak erabiltzen dituztenak aldaketak biltzeko. Honela, zuk ikus ditzakezu, eta, azken bertsioa gustatzen ez bazaizu, ezabatu eta trukatu aurreko batekin. Erabilera didaktikoa Baina, zertarako erabil ditzakegu wikiak hizkuntz ikaskuntzan? Birgit Ferran irakaslearen ustez, wikiek idazketa kolaboratzailea egiteko aukera ezin hobea ematen dute. Birgit, gaur egun Kataluniako Hezkuntza Sailean, Atzerritar hizkuntzen baliabide-zentroan lan egiten du, hizkuntzen irakaskuntzarako material interaktiboak sortzen eta Flash programan ariketak sortu ahal izateko tresna bat garatzen ari da, EOICAMPUS izeneko inguruan. Aditu honen ustez, wikia, hain erabilerraza izanik, jendeak informatika erabiltzeari beldurra galtzeko aprobetxa daiteke. Idazketa kolaboratzailearen harian, hona hemen irakasle honek aipatu dizkigun hainbat adibide:    Ipuinak elkarkidetzan idazteko: Ikasleen artean, ipuinak sortzeko aukera ematen dute wikiek. Posible da lana oso gidatua ematea edo ez hainbeste. Lehiaketa kutsua ematea ere ona da. Hau da, jartzen baldin badugu ipuin baten hasiera eta ikasleei bukaerak sortzea eskatzen baldin badiegu, baina esanez denon artean bakar-bakarrik bukaera bat aukeratuko dugula ipuina argitaratzeko, ilusioa izango dute idaztean pentsatuz norberarena aukeratua izango dela. Edo, bestela, wikiek beste aukera bat ematen dute, hau da, oinarrizko ipuina edo hasiera argitaratu eta horrekin lotuta bukaera ezberdin guztiak sarean jartzearena. Honela, irakurleak aukera izango du bukaera diferenteak irakurtzeko, ikaskide guztion lanak wikian argitaratzen badira.   Narrazioa hobetzeko: Narrazio baten eskema jartzea, eta eskatzea ikasleei bakoitzak hobetu eta osatu dezala eskema hori, adjektiboak gaineratuz,  lekua eta pertsonaia guztien deskribapenak idatziz, pasadizoak kontatuz edo ideia berriak sartuz (modu kolaboratzailean, bakoitzak gauza berri bat gaineratuz).   Aldizkariak denon artean idazteko: Nire herriko berriak, nire ikastolako edo euskaltegiko berriak, kongresu edo ekintzen berri emateko, herriko jaiak...   Mendirako txangoak antolatzeko, zenbait pertsonen artean, eta ideiak biltzeko, nora joan, non bazkaldu, zer ikusi, nondik igo, iturriak non aurkitu, bidean dauden tabernak mapa baten kokatu...    Bidaiak kontatzeko,  edo elkarrekin antolatzeko, nazioarteko proiektuak egiteko, nork bere hiria edo herria deskribatzea eta zer den ikusi beharrekoa... Arazoak Gehienok ez gaude ohituta modu kolaboratzailean idazten; hau da, norberak idazten badu deskribapen bat eta beste batek aldaketak egiten badizkio, gaizki sentituko gara, segur aski. Hainbat ikasle ohituta daude lanak modu kooperatiboan egiten, hau da, bakoitzak zati diferente bat idazten du eta gero denen artean azken emaitza lortzen da, baina wikiek nik egindakoa besteek ezabatzeko, edo aldatzeko aukera ematen didate, eta hori zaila da onartzen, hasiera batean, behintzat. Euskal wiki batzuk: Euskarazko Wikipedia (http://eu.wikipedia.org/wiki/Azala): Ingelesezko entziklopediaren euskal bertsioa. Wikigida (www.processblack.com/wikigida): Euskal Herriko kultur agenda. Abizenak (www.abizenak.org): Euskal abizenei buruzko wikia. Wikinobela (www.wikinovela.org): Deustuko Unibertsitateko Filosofia eta Letren fakultateak garatu duen proiektu eleanitza. Tallerweb 1.0 (www.interneteuskadi.org/wiki/index.php/TallerWeb1.0): Internet&Euskadi elkarteak sustatutako ekimena. Herritarrek administrazioen web guneak hobetzen laguntzea du xede.