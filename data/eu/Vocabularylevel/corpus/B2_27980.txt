Docutec Biciberg; bizikleta aparkalekua Gasteizen jarri berri duten zerbitzu bat azaltzen digu albisteak. Bizikletak lagatzeko lurpeko aparkalekua jarri dute. Gasteizen dagoen bizikletentzako lurpeko aparkalekua gaur jarriko da martxan Ikusi makusi...zer ote da, zer ote da, lau alde berdinez eraturik, kristal itxurako estalkia duen karratua? Bi gurpili tiraka dator oraingoan erantzuna: bizikletentzako doako aparkaleku berria baita. Biceberg du izena 1994. urtean sortu zen aparatu horek. Deitura atzerritarra badu ere, Gasteizko Mendizorrotza kirol guneko lurrazpiko aparkaleku automatikoa da. Azken teknologiak erabilita, txirrinduzaleei zerbitzu erosoa eskainiko die gaurtik aurrera. Izan ere, sarritan, zuhaitzari zein farolari lotuta utzi dugun bizikletak gordeleku propioa izango du Arabako hiriburuan. Espainian eta Japonian arrakastatsua suertatu den aparkalekua da Biciberg. Segurtasuna eta erosotasuna bermatzen dituen aparatua, alegia. Bizikletaz gain, beste hainbat objektu ere sar daitezke bertan, baina pertsonen eta animalien gordelekua ez dela argi iragartzen dute aparkalekuko oharrek. Badaezpadako gomendio hauek kontuan hartu ostean, aparatua nola erabiltzen den jakitea besterik ez da falta. Txartela sartu, pasahitza idatzi, makinaren agindua hautatu eta bizikleta aparkalekuan sartu. Kito! Orain, aparatuaren lana dator. Bakoitza bere kaxan sarturik, espiralean jaitsiko ditu bizikletak lurrazpira. Altueran 1,10 metro eta zabaleran 0,7 metro baino gutxiago dituen edozein bizikleta onartzen du Bicebergek. Baina bolumenaz gain, beste bi baldintza ere errespetatu beharko dira erabilera egokia izan dezan. Hala, gehienez, 12 orduz gorde ahal izango da bizikleta, muga hori pasatuz gero, erabiltzailearen txartela indargabeturik geldituko baita. Gainera, erabiltzaileak 14 urte baino gehiago izan beharko ditu aparkalekuko txartela lortzeko. «Hiriaren beharretara egokitutako aparatua» Aragoiko enpresa bati otu zitzaion aparkalekua egiteko ideia, eta bertako langile Miguel Alonsok dioenez «hiriaren beharretara egokitutako aparatua» egiteko asmoz sortu zuten. Ildo horretan, «bidegorrien politikaren beste urrats bat» dela uste du Alonsok, «aparkalekuak ez baitzuen zentzurik edukiko hirian bidegorririk ez balitz egongo». Ikusi makusi, gurpildunek irabazi. Kontua da, erosotasuna beti izaten dela nagusi.