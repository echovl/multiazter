Docutec Fotokopiak Bada ohitura bat zeharo berotzen nauena: irakurgaiak fotokopiatzearena. YOLANDA ARRIETA  /   Bada ohitura bat zeharo berotzen nauena: irakurgaiak fotokopiatzea. Idazle elkartetik makina bat lan egiten da ohitura gaitzesteko, baina oraindik orain, ipuin liburu asko fotokopiatzen da Euskal Herriko ikastetxetan. Tamalez, ez dut urrutiegi joan behar hala dela ziurtatzeko. Hasieran neure burua engainatzen nuen. «Irakurtzen hasi direnez, eskolan ikasitakoa etxean praktikatzeko izango da». Haurren irakurtzeko gaitasuna hobetu ahala, ordea, ipuin fotokopiatu osoak ekartzen hasi ziren, ertz batean grapa handi batekin denak iltzatuta eta orri ertzetako hitz bat edo beste fotokopiagailuak ezabatuta. Idazle gremiotik kanpo dauden gurasoekin hitz egin nuen. Gehienen iritzia hauxe zen: zuri-beltzezko fotokopien aldean ilustrazio koloretsuez jantzitako liburu batek bestelako erakargarritasuna dauka. Hala ere, esango duzue askok, «denok ezin dugu hilero liburu bat erosi. Gainera, ados ez dagoenak fotokopiak gorde eta etxean liburua erabiltzea dauka». Bai eta ez. Bat, diruarena ez da aitzakia, fotokopiak ere ordaindu egin behar direlako; liburua erosi nahi ez duenak, berriz, hor dauka liburutegia. Bi, bikain iruditzen zait etxean ohitura onak bultzatzea; baina, kasu honetan, haurrari ipuin fotokopiatuek atzeko aldetik marrazkiak egiteko baino ez dutela balio erakusteak ez du arazoa konpontzen. Bihar nobela oso bat ekarriko digu fotokopiatuta; eta, deskuidatuz gero, egilearen izena agertzen duen orria falta duela, gainera. Ez dut gaizki ikusten testuliburua osatzeko fotokopiaren bat edo beste egitea. Erabat okerra eta atzerakoia iruditzen zait, ordea, irakurketa ariketa fisiko huts gisa tratatzea. Haurrak egunero gutxienez hamar minutuz irakurri behar duenez, tori fotokopiak eta entrenatu etxean! Liburu baten atzetik norbait dago. Fotokopien atzetik, fotokopia makina. Inori bururatu al zaio, inoiz, eguneko ogia fotokopiatzea? Ba horixe. Errespetu minimo bat egileari, eta goazen umeen irakurketak goxatzera liburuen bidez. Izan ere, nork ez du atsegin egunean eguneko ogia jatea?