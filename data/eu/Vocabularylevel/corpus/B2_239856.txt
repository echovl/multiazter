Docutec Postal aurpegia Oporretan bidaltzen ditugun postalei buruzko iritzia. SUSTRAI COLINA /   Inbidia ematen didate postalek. Argazki ameslari baten atzean idatzitako hondarrezko hitzei krema usaina hartzen diet, paradisuen deskripzio idilikoei sekulako adar-jotze kutsua. Azala behar baita zu baino mila aldiz okerrago dagoenari zu ezin hobeto zaudela esateko, egun osoa igerileku ertzean koktelak edaten pasatzen duzun bitartean zure lagunekin izugarri oroitzen zarela sinetsarazteko. Baina halaxe doa mundua. Denekin konplitu beharrak, itxurak mantendu nahiak, etxetik oso urruti ibili garela garbi uzteko premiak, eta postal batean kabitzen ez diren beste mila arrazoik bultzatzen gaituzte idaztera. Bost axola postala gu baino beranduago iristen bada. Oporraldiak postala zor. Nik gutunak ditut maite. Kaligrafia hutsez apaindutako orri zuriak, distantziaz haratago bi pertsona elkartzen dituzten hitz sekuentziak. Eta postalak ez dira orri zuriak, marketin hutsak baino ez. Horrexegatik esaten diogu postal aurpegia oporretatik bueltan denak izaten duenari.