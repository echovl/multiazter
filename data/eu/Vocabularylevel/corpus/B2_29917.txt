Docutec Futbola ez zen nire ametsa Elkarrizketa interesgarri horretako zati bat hautatu dugu. Bakeroren ustez, gaztetxoekin gaizki ari dira futbol-taldeak, engainatzen ari dira; izan ere, 12 urterekin nahiz onena izan, ez dago esaterik 16rekin nolakoa izango den. Joxe Mari Bakero                                   Goizuetan Pilakoa izatea artista izatea da. Joxe Mari pilotekin zen artista. Artista zen Pilota txikia eskuz jotzen, eta artistagoa pilota handia ostikoz jotzen. Orduan txikia ostikoz jo, eta handia hartu zuen eskutan. Normala, hamaikako batean jaiotakoa ezin da futbolari beste ezer izan. Joxe Mari, ordea, futbolariz gainera, bada beste zer edo zer. Aita, entrenatzaile, kazetari, enpresa zuzendari... Baina, oroz gainetik, goizuetarra. Baita Bartzelonan ere.   Realak profesional egin zintuenean etxekoek ere lasaitu ederra hartuko zuten ezta? Bai, hamabost urterekin egin nuen lehen kontratua profesional bezala Sanserekin. Bi zatitan ordaintzen zidaten; batekin ikasketak pagatzen zizkidaten, eta bestea soldata bezala jasotzen nuen. Orduan soldata hori etxera joaten zen, amarentzat eta beste senideentzat. Azken batean anaia zaharrenen bideari jarraitzea zen. Momentu hartan aukera hori izan nuen eta, egia esateko, niretzat gauza zoragarria izan zen, zoragarria zen aukera hori ematea amari. Orain berriz amarentzat zoragarria da bere hamar edo hamabi urteko semeak Realean jokatzea. Ez al da kriba gazteegi Pasatzen? Horrek ez al ditu ale on batzuk bereizi gabe uzten? Horixe da gaur egungo futbolaren arazoa. Hamabi-hamahiru urterekin ez bazaude talde handi baten filialean arrunt zaila da goiko mailara iristea. Aukeraketa gero eta gazteagotan egiten da, eta hori ez da zuzena. Engainatzen ari dira denak. Batez ere gurasoak. Beraz, kluben partetik beste perspektiba bat behar da gauzak ikusterakoan. Mutikoei denbora utzi behar zaie beren bidea egiteko, garatzeko. Gaur egun gurasoek pentsatzen dute beren semea hamabi urterekin onena delako dena egina dagoela. Baina hamabi urterekin nahiz onena izan, ez dago inor munduan firmatuko duenik mutiko hori onena izango dela hamasei urterekin. Horregatik esaten dut futbol profesionala oso erreala ez den egitura batean oinarritzen dela. Baina ez da futbola bakarrik, bizitza da, eta bizitzari buelta bat eman behar diogu. Nola eman buelta hori? Egiarekin. Ni entrenatzailea banaiz eta gazteekin banabil, esplikatu behar diet ilusioa gauza bat dela, eta kirola egitea beste bat. Horregatik diot kluben aldetik eta federazioen aldetik orain baino konpromiso handiagoa hartu behar dela, eta entrenatzaileak prestatu behar direla. Hortxe dago etorkizuna, eta gero jendeari egia garbi esan behar zaio. Horrela bakoitzak bere mugak ezagutuko ditu. Eta bakoitzak neurtuko du zein den bere helmuga. Izan ere, zer da arrakasta? Arrakasta ez da bigarren mailara iristea, edo lehenera. Bat hirugarren mailara iristen da, eta esanen duzu: "Ez nuen sinestuko horraino helduko zenik"; beraz, horrentzat, zoragarria da hori. Beste bat bigarren mailan gelditzen da eta esaten duzu: "Nik uste nuen lehen mailara iristeko bazuela abildadea". Non da arrakasta? Arrakasta da bakoitzak bere limiteak garbi edukitzea buruan, eta muga non duen haraino iristea. Bakoitzak bere mugak dituela diozu. Horrek esan nahi du jaiotzatik markatua dagoela kirolariaren bidea. Jaio egiten dela kirolaria. Bai, hor ez dago miraririk. Ez bazara jaiotzen, ez duzu aukerarik. Kirola egiteko lau bertute daude: fisikoa, teknikoa, taktikoa, eta psikologikoa. Nik gaztetan fisikoa nuen indartsua, baina beste denetan minimo hori ere bai. Zeren eta ez baldin baduzu minimo bat denetan, ezin zara aurrera atera. Gerta liteke taktiko aldetik ez izatea hain ona, baina fisiko indartsua edukitzea, eta Psikologikoa terriblea. Kasu horretan zure puntu indartsuetan ahalik eta abantaila handiena hartu behar duzu, eta puntu ahulak ahal bezain gordean eduki. Orduan atera zintezke. Baina minimo bat behar da denetan, gainerakoan alferrik zabiltza.   *laburtua