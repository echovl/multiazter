Docutec Guggenheim Bilbao Museoan, Mark Rothko: argizko paretak erakusketa, ekainaren 8tik aurrera Guggenheim Bilbao Museoak, ekainaren 8tik urriaren 24ra bitartean, Mark Rothko: argizko paretak erakusketa aurkeztuko du. Erakusketak gerra ondorengo Ipar Amerikako artearen aitzindarietako bat eta Barnett Newman eta Jackson Pollockekin batera espresionismo abstraktuaren funtsezko ordezkarietako bat izandakoaren ibilbidea aztertuko du. 2003. urtean eta Rothkoren mendeurrenarekin bat etorriz, Basileako Beyeler Fundazioak, artistaren seme-alaba Kate R. Prizel eta Christopher Rothkorekin elkarlanean, areto batzuk instalatu zituen artistari propio eskainiak. Eta areto horiek dira, hain zuzen ere, orain bertsio zabalago batean Guggenheim Bilbao Museora ekarriko direnak. Bere sortze-lanaren berrogei urte baino gehiago biltzen dituzten pintura sorta bat aurkeztuko du, artistari eta bere obrari omenaldi hunkigarria eginez. Hauexek dira erakusketaren komisarioak, Oliver Wick, Beyeler Fundazioaren kontserbatzaile gonbidatua, Petra Joos, Guggenheim Bilbao Museoaren Museoko Jardueren Zuzendaria eta Tracey R. Bashkoff, New Yorkeko Solomon R. Guggenheim-eko kontserbatzailea. Mark Rothko (Marcus Rothkovitz) Dvinsken, Errusian, jaio zen 1903an. 1913an Ameriketako Estatu Batuetara emigratu zuen familiarekin batera, eta Portlanden, Oregonen ezarri ziren. 1921 eta 1923 urte bitartean Yale Unibertsitatean ikasi zuen beka bati esker, baina lizentziatzera iritsi gabe unibertsitatea utzi zuen eta New Yorkera joan zen. 1925ean hasi zen pintatzen eta 1933rako jadanik lehenengo erakusketa egin zuen bakarka. Berrogeiko hamarkadaren bukaeran eta berrogeita hamarrekoaren hasieran teknika lantzen jarraitu zuen gerora ospea emango zion estilo heldu hori garatu zuen arte. Artista gisa egin zuen ibilbidearen hasieran, Rothkok estilo eta joera desberdinak aztertu zituen bere berezko estiloa topatu zuen arte. Hogeiko eta hogeita hamarreko hamarkadetan obra figuratibo ugari egin zuen -biluziak, erretratuak, barrualdeak irudiekin, hiri paisaiak- paper gainean nahiz mihise gainean. Hogeita hamarreko hamarkadan zehar, bere obretan aurpegi lauak eta hazpegirik gabeak eta testuinguru arkitektonikoarekin bat egiten duten irudi lausotuak irudikatu zituen, esate baterako New Yorkeko metroari buruz egin zuen 1938ko Metrorako sarrera (metro geltokia/metroko eszena) obran, garai hartan artistak egin zituen irudikapenen artean behin eta berriro agertzen den gaia izanik. 1945eko Liliten erritoak mito eta sinbolo klasikoetan oinarritutako obra da eta Rothkok berrogeiko hamarkadan egin zuen lanaren erakusgarria dugu. Garai hartako bere obrek Friedrich Nietzsche eta Carl Jungen teorietatik jaso zuen eragina agerian uzten dute, eta surrealismoari dagozkion teknika eta irudi abstraktuak barneratzen dituzte, mugimendu hori AEB-ra etorritako europarren eta Europan trebatutako artista amerikarren bidez iritsi zelarik. Berrogeiko hamarkadaren bukaeran, Rothkok elementu figuratibo guztiak baztertu zituen bere pinturatik 1946 eta 1949 urte bitartean egin zituen trantsizioko obrekin, ondoren Forma anitzekoak gisa ezagunak egin zirenekin, espazioko kolore puruetan oinarritutako ikuspegiari bide emanez. Artean helduarora iritsi zenean, Rothkok mihisearen gainean flotatzen ari direla diruditen kolore biziko eremu laukizuzenen ahalmen espresiboa aztertu zuen. Garai hartan, kolore eta tonuen espektro zabala erabili zuen aldarte desberdinak sortu eta aditzera ematearren, eta bere obran 'musikaren eta poesiaren ahalmenaren' eragina jaso zuen. Konposizio horiek berezkoa duen estiloaren erakusgarri dira eta horietan 'pentsamendu konplexuaren adierazpen sinplearen' ideiala aditzera eman zuen. Garai horretako lanetako bat, Titulurik gabea, 1952-53, oso neurri handiak dituen argizko eta kolorezko pareta bat da, eta Rothkoren nahia islatzen du, alegia bere artearen bidez susmatu ezinezko hedadurak biltzekoa. Lan hori ondoren egin zituen horma-irudi sailen aurrekaria da, pintoreak formatu handiekin lan egitea nahiago zuela agerian uzten duten horiena. Berrogeita hamarreko hamarkadaren bukaeran Rothkoren paleta iluntzen hasi zen. Kolore distiratsuak alde batera utzi zituen eta tonu gorri, granate, marroi eta beltzen alde agertu zen. 1968an aneurisma bat izan ondoren, artistak formatu handia baztertu behar izan zuen, eta eskala txikian eta paper gaineko akrilikoarekin lan egiteari ekin zion. Une hartatik aurrera bai paper gainean bai mihise gainean lan egin zuen etengabe, baita 1969an formatu handiagoetara itzuli zenean ere. Grisaren gaineko pintura beltzak serieak, Rothkok 1970ean bere buruaz beste egin baino urtebete aurretik hasitakoek, bere lanak tragedia bat biltzen zuelako haren ustea ziurtatzen digute. Artistak berak Titulurik gabeak izena emandako pintura horiek, aldi berean, abiaburua eta inflexio puntua dira bere ibilbidean. Pintura horiek guztiek dute formatu horizontala eta bi zatitan banatuta daude: behealdea, kolore gris eta batzuetan marroiez margotua, eta goialdea, beti beltza. Batzuetan, bi azalerak keinuzko pintzelkaden bitartez nahastuta agertzen dira. Horrela, erdiko gune banatzailearen inguruan horizonte argia nagusitzen dela iruditu arren, hortxe nahasten dira grisa eta beltza hain zuzen ere. Atentzioa ematen digun ezaugarria hauxe da: pintura guztiek, batek izan ezik, mugatzen duten zuri koloreko zerrenda estua dute. Pinturaren muga errealetan jarritako enfasi horrek koadro baten barruko koadroaren efektua areagotzen du eta nagusitzen den sentsazioa hauxe da, ikusleak ez dituela jadanik koadroaren barruan kolore eremu batzuk ikusten, koadro bat baizik, dagokion identitatea izaera lauaren bidez sendotzen duena. Era berean, konposizioa banaketa horizontal bakar batera mugatzeak ere paisaiarekiko lotura adierazten digu, planeta baten ertzetik hutsunera begira egongo bagina bezala. Kasu honetan, marko zuriak pintura ezagutzen ez dugun errealitate batera zabaltzen den 'leihoa' balitz bezala ikustera eramaten gaitu. Pentsatzekoa da Rothkok nahita landu zituela kontraesanean dauden bi efektu horiek. Deigarria da horrela ikusleari ezartzen zaion distantzia. Ikusleak jadanik ez du bere burua ikusiko aretoan zehar zabaltzen ari direla ematen duten kolore eremuetan bilduta, orain aurrez aurre agertzen baita presentzia goren batekin, soiltasun ikonikoarekin. Instalazioa 'Hobe litzateke ordena kronologikoari jarraitu beharrean, obrak beren artean duten elkarrekintza efektua ahal den gehien nabarmenduz taldekatzea. Hala, koadro distiratsuenak elkarren ondoan jarri zituzten -horiak, laranjatuak eta abar-, sortzen zuten efektua azpimarratzearren'. Hitz horiekin aditzera eman zuen Rothkok 1961ean New Yorkeko Arte Modernoko Museoak eskaini zion atzera begirako erakusketan bere obrak instalatzeko irizpidea. Guggenheim Bilbao Museoan, Mark Rothko: argizko paretak erakusketaren instalazioak Museoaren hirugarren solairuko hiru areto klasikoak hartzen ditu eta artistak adierazitako kezken erakusgarri da, harentzat erakusketaren espazioaren barruan obrek elkarren artean duten loturak garrantzi handia baitzuen, mihisearen gainazaletik harantz doazen harmoniak eta efektuak sortzeko eta ikuslearengan eragiten duten sentsaziorako.