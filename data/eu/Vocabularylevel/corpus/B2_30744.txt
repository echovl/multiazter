Docutec Esan, ez esan Etorkizuna iritsi da. Berriz ere, bai, badakit. Oraingoan zer eta bideo-konferentzia aukera ere ematen duen sakelako telefonoa aurkeztu dute. Irakurri dudanez, Eguberrietako oparien artean berau izango da salduena. Gaur egun sakelako telefonoa ez duena ez da existitzen, ez da aintzakotzat hartzen. Eta zer esanik ez argazki kamera digitala edo MP3 delako hori ez duena. Bada, orain, azkena, punta puntako asmakizuna, bideo konferentziarako aukera ematen duen telefonoa da. Nork deitu dizun jakiteaz gain, berarekin hitz egiteaz bat aurpegia ere ikusi ahal diozu. Une horretan zertan ari den jakin dezakezu, zein aurpegi jartzen duen zure hitzak entzuten ari den bitartean, atsegina den edo deseroso sentitzen den, urduri dagoen.... Misterioa bezalako hitzak desagertu egingo dira aurki hiztegitik. Bada, nik ez dut inoren aurpegia nire telefonoaren pantailatxoan ikusterik nahi! Ez eta inork nirea ikusteko aukera izatea ere! Hara, telefonoz esatea beti izan da errazagoa aurrez aurre hitz egitea baino. Azken urteotan ikaragarrizko arrakasta izan dute korreo elektronikoak eta txat delakoak. Eta konbentzituta nago horren arrazoia anonimotasuna edo misterioa edo dena delakoa dela. Bale, batek esan ahal dit koldarra izatea dela hori. Askozaz aberatsagoa dela jendeari begietara begiratuz esatea esan beharrekoak. Ados. Baina, edozein modutan, ausardia misterioari lotuta ere badago. Eta nik uste, oso kitzikagarria dela etxeko sofan eserita, bata jantzita eta ilea mototsean batuta, telefonoz deitu eta norbaiti gustuko duzula esatea. Askoz aberasgarriagoa da hori, pinpirin-pinpirin soineko dotorea jantzi, ezpainak gorriz margotu eta, halere, ausardia faltagatik, maite duzula sekula ez esatea baino.