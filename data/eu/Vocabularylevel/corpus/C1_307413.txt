Docutec GPSa alboan, ibili munduan Gero eta jende gehiagok aukeratzen du GPSa bidaiatzeko lagun. Kokapen zehatzaren eta trafikoaren berri emateaz gain, beste hainbat zerbitzu ere eskaintzen ditu. GPSa: ez galtzeko laguna. Atzean gelditu dira paperezko mapak eta bestelako gidak. Teknologiak aurrera egin duen heinean, tresna berri andana ezagutu dugu. Nork pentsatuko luke botoi bati eman hutsarekin gure kokapena zein den jakingo genuela? Galileo satelite estatubatuarraren GPS Global Positioning System sistemaz ari gara. Gero eta GPS gehiago ikusten dira ibilgailuetan, baita Euskal Herrian ere. Baina zertarako balio dute? Zer eskaintzen digute? Aukera eta zerbitzu ugari. GPS nabigatzaileak sateliteen bidez non gauden esaten digu, nora joan eta nola joan, zein errepide edo zein kale hartu behar dugun. Nora ailegatu nahi dugun adierazita, GPSak, sateliteekin koordenatuak kalkulatzen ditu, eta horren arabera hasten da lanean. GPSak nahi dugun tokira joateko bidea esaten digu, baina ez hori bakarrik. Izan ere, GPSak orain hain ezagun egin diren radar finkoen kokapena ere jakinarazten duela nabarmendu du Daniel Rodriguez Donostiako FeuVert Garbera autoentzako osagarrien saltegiko arduradunak: «GPSak gure abiadura zein den kontrolatu eta Trafiko Zuzendaritzak jakinarazten duen radarren kokapenaz bakarrik ohartarazten digu, radar finkoak direnak, alegia; radar mugikorrak detektatzen dituztenak debekatuta daude Espainian». Puntukako gidabaimena indarrean jarri zenetik GPS-en salmentan ez duela igoera handirik igarri esan digu Rodriguezek: «Jendeak radar mugikorrak non dauden jakin nahi du, eta hori legez kanpokoa da». Batez ere lanerako erosten dela argitu digu: taxi gidariek, kamioilariek eta komertzialek. Donostiako taxi gidari baten esanetan, bere lanerako «oso erabilgarria» da, lana errazten baitu. Bestela ere noizean behin saltzen dela gaineratu du Rodriguezek, batez ere gazteen artean. GPS mota asko dago, eta, bakoitzak eskaintzen duenaren arabera, prezioa ere aldatzen da. Batzuek Europako mapa osatuak biltzen dituzte; besteek, berriz, errepide nagusien berri baino ez dute ematen; badira hirietakoak dituztenak ere. Hori bai, bideak aldatu egiten direnez, GPSak barruan duen datu basea ere eguneratu behar izaten da. Horretarako, Internetera jo eta mapa berriak deskargatu behar dira. Bateriarekin funtzionatzen dute batzuek; besteak, ordea, pizgailura konektatu behar izaten dira. Memoria kontuetan 20 GB inguruan dabiltza, baina txartelarekin funtzionatzen dutenak ere badira. Beraz, GPS bakoitzaren zerbitzuen eta etxearen arabera gehiago edo gutxiago balio du. 300 eurotik gora, 2.000 euro ere balio dezake GPS batek. AISIALDIRAKO AUKERA «Gidatzeko erraztasuna, segurtasuna, lasaitasuna eta erosotasuna». Horrela definitu ditu Rodriguezek GPSaren abantailak. Izan ere, kokapenaren berri emateaz gain, trafikoaren berri ere ematen duen sistema dauka, TMC sistema. Sakelako telefonoa GPSra bluetooth bidez konektatuz gero, esku librekoa bezala ere erabil daiteke. Argibideak hitzez azaltzen dituenez, bidailagun ere bada GPSa. Aisialdirako ere balio du. Bertan argazkiak sartzeko aukera ere ematen dute gehienek eta Mp3 aparailua bertara konektatuta musika entzun daiteke. Ipuinak irakurtzen ere badakiela esan du Rodriguezek, batzuek memorian gordeta istorio batzuk edukitzen baitituzte. Guztia urrutiko aginte batekin kontrolatua. Beste aparailuekin gertatu den bezala, GPSa ere gero eta gehiago pertsonalizatzen ari dela azpimarratu du Daniel Rodriguezek.