Docutec Roge Blasco: "Urbanita garan arren, danok daukagu nomada sentimentua" 1984an, ia-ia Radio Euskadiren ibilbideagaz bat eginda, 'Levando anclas', bidaien ganeko programea egiten hasi zan. Ordutik 20 urte joan dira (urteurrena martiaren 11n bete zan) eta programa hori oraindino entzun daiteke domeketan gaueko hamarretan hasita. Irratian bertan 'Marea gora' eta 'La casa de la palabra' programak be egin ditu; La casa de la palabra antenan dago oraindino eta hor gizarte gaiak jorratzen ditu Roge Blascok egunero, gaueko 21:00etatik 22:00etara. Bilbon jaio zan 1955ean. Ikasketaz eta ogibidez kazetaria da. Laurogeigarren hamarkadearen hasikeran, euskal rockaren ganeko Muskaria aldizkaria sortu eban Oscar Amezaga eta Pedro Mari Azkorragagaz batera eta Lavabos Iturriaga musika taldean be 'olgetan' ibili zan. Telebistan be ezaguna egin zan, 1987tik 1995era ETBn 'Doctor Livingstone, supongo' programea aurkeztu ebalako, hau be bidaien ganekoa. TV2 katean be 'Tierra a la vista' saioko aurkezlea izan zan. Radio Euskadi jaiobarrian hasi zinan irratian. Zelan gogoratzen dozuz momentu hareek? Radio Euskadiren deia oxigeno boladea izan zan niretzako, JMC Radio lako irrati independientean eta Radio Popularrean urteak egin ostean. Amesa zan niretzako Euskal Herri osora heltzea eta ilusino eta gogo handiakaz ekin neutson beharrari. Hasikeran musikeagaz lotutako programea neukan baina arin hasi nintzan musikea eta bidaien ganeko pasadizuak buztartzen. Sasoi haretan, 'Levando anclas' esperimentua izan zan, lehenengo momentu hareetan dana zan barria eta dana egoan jorratzeko, Nikaraguako brigadistak alkarrizketatzea bidea urratzea izan zan, nazinoarteko alkartasunaren susperraldia etorren, indigenen mobimentua...; jakina, bidaien kontuetan ez egoan gaur egungo jokerarik, Himalaiara edo Andeetara joiazan mendizale gitxi batzuk baino ez, gaur egun bidaietarako eta abenturetarako jokera handiagoa dago; hasikerakoak imajinazinorako momentuak izan ziran baina, hara, 20 urte joan dira. Programa bat antenan 20 urtetan eukitea ez da bromea. Zein da formula magikoa entzuleak ez nekatzeko eta gaien interesari, ilusinoari, emozinoari edo tensinoari eusteko? Nik ez dakit zein izan daiteken formula magikoa. Programearen ezaugarrien artean, umiltasuna azpimarratuko neuke eta akaso, aurkezlearen presentzia ahalik eta gitxien igartea, izan be, konbidauak dira euren esperientziaren barri emoten dabenak. Aurkezlea bitartekari hutsa da eta esango deutsut sasoi baten ez nebala programan agertu gura. Formulea programearen filosofia be izan daiteke, hau da, bidaiaren ukutu erromantikoa, entzuleen artean ilusinoa sortaraztea, gogoa zabalik eukiteko proposamena, gaur egun 'urbanita' garan arren, gizakiok barruan dogun nomada sentimentua agertarazotea... Hogei urtetan makinatxu bat gauza ikasiko zenduzan. Zer nabarmenduko zeunke? Gauza asko ikasi dodaz, bai, baina zeozer nabarmentzekotan, bizitzaren aurrean gogoa edegita euki behar dala ikasi dot eta eskuzabal jokatzen; izan be, gu ez gara munduaren zilborra. Amesak egia bihurtzeko bidaiariek erakusten daben adorea be miresten dot, bizitzeari eta eguneroko zereginei poztasunez ekiteko erakusten daben indarra. Horrezaz ganera, munduko leku askotako jentea alkarrizketatzea be oso aberasgarria izan da eta, besteak beste, oinarri-oinarrian danok garala bardin antzekoak eta bardin antzean sentitzen dogula ikasi dot, kultura, ohitura, gizarte eta ekonomien gainetik. Bidaiari horreek sekulako energia transmitidu deustie. Munduan zehar ibilitakoa zaitugu eta makinatxu bat bidairi ezagutu dozu. Anekdotak ugari eukiko dozuz? Anekdota edo pasadizoen artean asko daukadaz eta orain barregurea eragiten badeustie be, momentu gogorrak eta larriak be pasau izan dodaz. Kubara dokumental batzuk grabetan joanda, Habanako Hotel Nacionalean gela bat goitik behera erre genduan kamerearen transformadorean izandako kortozirkuito baten ondorioz. Alarmeak jo baina hogei minutu beranduago heldu ziran Hoteleko beharginak eta ordurako dana egoan baltzituta eta erreta. Guinea Ekuatorialean, barriz, droga trafikoaren salaketapean atxilotu ginduezan eta hasteko Dioco Islako kartzelan 15 eguneko kartzelaldia ezarri euskuen. Kontua da ze drogea barik kamaralariak haziak erosi ebazala amarentzat eta horrexek eragin ebela nahaste guztia. Ezustean, komisarioak garagardaoa erosten bialdu gintuan eta emon euskun 10 minuruko tartea gestinoak egiteko erabili genduan ze iges egin ezkero, polizia guztia atzetik joango jakun igeslariak ginalako. Zorionez, hango medikua, Mario, Hueskakoa da eta 10 bat urte daroaz bertan; beragaz eta herriko alkateagaz luze eta zabal berba egin ostean libre itxi euskuen mozkorraldi galantaren erdian. Beninen be papelik barik sartu ginan eta Cotonou hondartzan irudiak ataraten gengozala poliziak atxilotu egin gintuan. Bederatzi ministerioetan ibili eta makinatxu bat buelta emon ostean, zorioneko baimenak lortu genduzan baina hortik aurrera funtzionario bat etorren egunero geugaz gure beharra eta gorabeherak kontroletako. Gizajoa estresak jota itxi genduan gure behar egiteko erritmoagaz. Diru gitxigaz bidaia onak egin daitekezala pentsetan dozu? Bai. Nire programatik pasau diran gehienak diru gitxigaz sekulako bidaiak egin dabez. Berbarako, Jorge Sanchezek motxila txiki bat eta barruan hiru gantzontzilo baino ez dauz eroaten bere munduan zeharreko bidaietara eta oso diru gitxigaz joaten da. Historiako bidaiarik onenak diru gitxigaz egin dira baina ilusino handiagaz, hori da inportanteena. Bidaietan dana ondo zehaztuta ala inprobisazinorako lekua ixtea gustetan jatzu? Oinarri-oinarrizkoa preparauta eroatea gustetan jat baina, jakina, gauzak goitik behera aldatu daitekez lekuan bertan zagozanean eta momentuaren edo interesaren arabera, ez daukat ezelako arazorik planak aldatzeko. Bidaien esentzia zeozelan galdu egiten da ezustekorik barik.