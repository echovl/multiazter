Docutec Lunbalgia ate joka Gerrialdeko orno-lunbalgia lanean hartzen ditugun jarrera txarren edota esfortzu handiegia egitearen erruz sortzen da kasuen %90ean. DEL CASTILLO, M. C./ Lunbalgia gerrialdeko orno edo bertebra inguruan agertzen den minari deitzen zaio. Mina, ordea, síntoma bat baino ez da izaten; sintoma hori egoera patologiko ugarik sor dezakete. Bere maiztasuna dela eta (askotan agertzen da), oso entzutetsua da lunbalgia. Lunbalgiaren prebalentzia bizitza osoan %60 eta %80 artekoa da, eta eragin maila %5 eta %25 artekoa. Ohikoagoa da lanerako adina duten pertsonek izatea lunbalgia; hau da, 25 eta 50 urte artean. Lan absentismoa, ezgaitasuna eta eskari asistentziala eragiten duten patologia ohikoenetariko bat da lunbalgia. Gainera, ezin albo batera utzi horrek dirutan duen kostua. Kasuen %90ean lunbalgia alterazio mekanikoengatik sortzen da; hau da, lanean jarrera txarrak izateagatik —gehienetan bulegariak, idazkariak, dentistak— edo esfortzu handiegia egiteagatik zama hartzerakoan edo jarrera berean denbora gehiegi egoteagatik gehienetan. Azken kasu horretan, hauek dira lunbalgia gehien jasaten duten lanpostu motak: kaian, soroan, zamaketari edo mekaniko gisa lan egiten dutenak, besteak beste. Gainerako gaixoen %10a bizkarrezurreko arrazoi ez mekanikoek sortzen dute. Horregatik kasu bakoitza arretaz eta banaka aztertu behar izaten da. ? Lunbalgia mekanikoa. Aipatu dugun bezala, lunbalgia mekanikoa izan ohi da min horien %90aren erantzule. Normalean gaixoak gerrialdean mina izan ohi du; handitu egiten da mugitzerakoan eta arindu atseden hartzerakoan. Gehienetan hori sortzen duen eragileren bat egon ohi da; zamaren bat altxatzea, zerbait jasotzeko makurtzea edo denbora luzez mantendutako jarrera txarra. Gaixoak ez du gaueko minik izaten, ez eta sukarrik ere. Inpotentzia funtzionalaren maila ugari sor dezake lunbalgia mota horrek, eta askotan lotura izan ohi du gutxi iraun ohi duen eta mugimenduren bat egindakoan desagertu ohi den goizetako zurruntasunarekin. ? Lunbalgia inflamatorioa. Gehienetan 40 urteak bete baino lehen agertu ohi da, eta ohikoagoa da gizonezkoetan. Kasu honetan gauez mina areagotu egiten da eta ariketa egiteak arindu egiten du. Oso maíz, zenbait organotan ere alterazioak gertatzen dira; ubeitisa begian, psoriasia eta beherakoa, esate baterako. ? Lunbalgia infekziosoa. Pertsona irnmunodeprimituek izan ohi dute. Sukarra, neke handia, anorexia edo pisua galtzea ere gertatu ohi da horrekin batera. ? Lunbalgia tumorala. Patologia tumorala izan eta berehala lunbalgia agertu zaien gaixoek izan ohi dute. Lunbalgia inflamatorioaren ezaugarri eta síntoma antzekoak izaten ditu. ? Hezurren alterazio metaboIikoak direla eta sortutako lunbalgia. Osteoporosia duten gaixoek izan ohi dute. Orno bat hautsi zaielako bat-batean min handia sentitzen dute. Adineko pertsonak izan ohi dira eta esfortzu txikienek ere eragin ohi dute horretan. ? Lunbalgia erreferitua. Zenbait gaixotasunek era­gin ohi dute; adibidez: biriketan sorrera duten neumoniak, urdaileko minbiziak, ultzerak, pankreatitisak, odoljario abdominalak eta alterazio ginekologikoek. Lunbalgia mota bakoitzak bere tratamendu berezia du. Lunbalgia mekanikoen kasuan, ez da komeni ohean atseden hartzen lau egun baino gehiago igarotzea, eta horrez gain, pixkanaka mugimenduak egiten hasteak mesede egingo dio gaixoari. Ariketa praktikoak eta jarrerarekiko arau batzuk programatzea ere komenigarria da orno inguruko muskulatura indartzeko. Kasu bakoitzean tratamendu egokia zein den sendagileak zehaztu beharko du, botika antiiflamatorioek ere badituztelako arriskuak.    