Docutec Bertso-oskarrak: ahobiak Algortako Bertsolari Eskolatik jaso dugun informazioa eskuragarri jarri dizuegu. Ea antolatutako ekitaldietan parte hartzeko modua egiten duzuen! ALBEren logoa 1995ean ALBEkook pentsatu genuen gure eskolaren ibilbidearen normalizazioan (eskola 1980an sortu zen) aurrerapauso bi eman beharrean ginela: batetik, legezko elkarte bihurtu eta, bestetik, logotipo bat sortu, gure eskolaren aurpegia izango zena. Eta halaxe egin genuen. Logoa Zuriñe Asteasu Ugalde diseinatzaile gasteiztarrak sortu zuen. Irudian bertsolari biren buruak suma daitezke, bata eskuinera begira, bestea ezkerrera adi, ahoa zabalik dutela. Honen bitartez bertsogintzaren baitako dikotomia islatu nahi izan zuen Zuriñek: ofizioetako elkarren kontrako borroka dialektikoak, iritzi, joera eta estetika desberdintasunak, irekitasuna... Koloreek ere egundoko garantiza hartu zuten. Urdina kolore hotzen gamakoa ei da, eta buru lan neurtuaren adierazgarri litzateke. Laranja, berriz, kolore beroen gamakoa dugu, eta bertso jardunaren alde grinatsu eta sentimenduzkoa emango luke aditzera. Atal biak elkarloturik ageri dira. Logotik AHOBIra 2000. urtean ALBEk 20 urte bete zituen eta urteurren garrantzitsu hura betetzeko, logoa ikur bihurtzea pentsatu genuen. Lan hori Aitor Zumalabe diseinatzaile bilbotarrak egin zuen, Zuriñek sortutako logoari bolumena emanez. Irudi sortu berriaren izenari buelta asko eman genion eta azkenean AHOBI deitzea pentsatu genuen, gure ustean, Zuriñek azpimarratu nahi izan zuen dikotomia ondo sintetizatzen zuelako. Bestetik izen laburra zen eta ahoskatzeko erraza. Tarteko h-ak ere modernismo ukitu bat ematen ziola begitandu zitzaigun. AHOBIEN GALAK Lehenengo AHOBI sariak 2000ko abenduan banatu genituen, urteurrenaren erremate moduan antolatu genuen galan, Algortako Getxo Antzokian. Orduko hartan Euskal Herri osoko hainbat bertso eskola saritu genuen. Hurrengo urtean gure bertso eskualdeko hainbat bertsozale gogotsu saritu genuen, bertsozaletasuna saritu guran. Baina ordutik, hainbat AHOBI banatu izan dugu, han-hemengo ekitaldietan. Aurrerantzean, baina, AHOBIAK urtean behin baino ez dira banatuko, urte amaierako galan, beti ere. Eta sarigaiak Euskal Herri mailakoak izango dira eta handik edo hemendik lotura izango dute bertsolaritzarekin. AHOBIEN GALA 2002 Aurten BERTSOEN ARGITALPENAri loturiko zenbait egile, biltzaile, elkarte eta argitaletxe sarituko dugu. Zazpi AHOBI banatuko dira eta GALAN bertan jakinaraziko da saridunak nor diren. Aurtengo AHOBIEN GALA abenduaren 21ean egingo da, Algortako Getxo Antzokian, eta 17:30ean hasita. EGITARAUA: - ALBEko gaztetxoen bertso antzezpena.  - BERTSO JAIALDIA. Bertsolariak: Andoni Egaña, Maialen Lujanbio, Igor Elortza eta Unai Iturriaga. Gai-jartzailea: Pello Unzurrunzaga. - Eskolari buruzko bideo emanaldia: 2002an egindako hainbat bertso ekitaldiren errepaso grafiko musikatua.  - AHOBI sarien banaketa. Zazpi AHOBI banatuko dira, Euskal Herri mailan eta bertsoen argitalpenaren alorrean.  - Bertsopaperak. ALBEko lagunek jarritako bertsoak kantatuko dira, musikaz lagundurik. Ez galdu ekitaldi original eta arranditsu hau ikus-entzuteko aukerarik. Sarrerak 6 € balio du.