Docutec Astean behin zinemara: Pete Travis-en "Omagh" Omagh herrixkan gertatzen da pelikula, Ipar Irlandan beraz. Omagh herri baketsua zen betidanik, bai katolikoentzat bai protestanteentzat. Europako gehientsuenentzat herriño ezezaguna zen, egia esatera. Baina, Benetako IRA taldeak egun beltz eta zorigaitz batean ezagun bihurtu zuen bonba bidezko atentatua bertan burutuz. Behin-behineko IRAtik alde egindako Benetako IRAk jarri zuen bonba. Asmoa? Irlanda osoan egitekoa zen bozketa bat, erreferendum bat zapuztea. Zer bozkatzen zen? Ostiral Santuko Bake Akordioak, besteak beste, Behin-behineko IRAk sustatutakoak. Bonbak Londres eta Dublin elkarrengandik aldentzeko beste indar izan behar zuen. Eta izan zuen, unionistak bake-prozesutik joan egin baitziren, eta bide batez, Ipar Irlandak lehengo lepotik burua izan zezan lortu zuen, berriro heldu zen eta amaiezin dirudien gatazka.Bonba noiz jarriko eta, herriko denda-ingurua bezeroz beteta zegoenean. Orduantxe. Pelikularen lehen ordu-erdiak, ia segundoz segundo erakusten digu triskantza gertatu aurretiko Omagheko bizimodua. Batez ere, nola bizi zen bonba jarri zuten inguru hurbilean zebilen jendea. Eta bat-batean eztanda, kea, min eta izu-oihuak, biktimen kalteak, hauen sendien ezinegona senitartekoen bila zebiltzala, hots, Herio bazterrik bazter. Sarraski bihozgabe eta krudela, azken batean. Ondoren, herioak, etsiak eta abaildurak dakarten isiltasun hori entzuten da. Handik pixka batera, isiltzeko asmorik ez duten biktimen senitartekoan justizia-eskea. Zera aldarrikatzen dute: amaitzeko behin-betiko gatazka, eta partidu politikoek euren egitasmoen alde aritzeko ez baliatzeko gertatu berria. Horrela, egungo bizimodutik ateratako jende ezezaguna heroi bihurtuko da pelikulan, eta umil, ausardiaz eta justizia-gosez abiatzen dira bakea lortzera. Baina, hitz egiteko premia ere sentitzen dute, eskuzabal izatekoa, gatazka behin-betiko bukatuko bada. Zer dio pelikulak? Ba gizarte zibilaren koherentziak ere zeregin erabakigarria duela gatazkak, baita korapilotsuenak eta konponezinenak diruditenak ere, amaitzeko garaian, eta hori dela garrantzikoena soluzio-bidean alde bateko zein besteko partidu politikoen asmo berekoi eta ezgaitasunaz haratago. Pelikula zintzoa da, ederra eta ausarta eta nik bi gauza ikasi ditut. Lehena, hiritarren koherentziak indar itzela duela, eta bestetik, gurean faltan sumatzen dudala geroz eta nabarmenago britainiar zine-zuzendarien jarrera. Aurpegira begiratzen diote, itzulinguruka ibili gabe, euren errealitateari, eta hemen aldiz, amets amerikarra kopiatu nahian edo dabiltza hemengo zine-zuzendariak, eroso eta 'bertan goxo' pelikula-mota horiek eginez.