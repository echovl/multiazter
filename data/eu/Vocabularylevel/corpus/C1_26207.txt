Docutec Erromesaldi modernoak Arte modernoaren inguruan sortu den kontsumoko joera kritikatzen duen iritzizko artikulua. I.MANTEROLA/ Lan ederra etorri zaigu arteaz bizi garenoi Guggenheim museoarekin! Jende guztia esaldi beraiek errepikatzen etortzen zaigu: "Baina hori artea al da?", "Han dagoen koadro zuri-zuria (edo urdin-urdina, edo bel-beltza, edo...) nik ere egingo nuke", "Hori adar jotzea!" "Eraikuntza bai, baina barruan daukana...!" Hasieran tontoarena egiten nuen eta beste alde batera begiratzen nuen ezer esan gabe, eztabaida antzuetan sartzeko gogorik ez bainuen, baina orain erantzuteko gogoa izaten dut eta erantzun egokia bilatzen jardun dut azken urte hauetan. Ez da erraza XX. mendeko artearen historia bost minututan eta eztabaida nahi duen norbaiti azaltzea. Askori gure bizitzaren zati handia kosta zaigu eta horretan gabiltza oraindik. Baina erantzuteko moduren bat aurkitu dudala uste dut eta jende guztiari gauza berarekin erantzuten diot: Guggenheim museoa arte garaikideko museoa izanda, zer espero zenuen, Velazquezen koadroak ikustea? IKUSKIZUNEN kulturan oso zaila da bereiztea benetan zer ikusi, jakin eta sakondu nahi dugun edo gizartean norbait izateko zer ikusi, jakin eta gainetik pasa behar dugun. "Port Aventura"ra edo Pariseko "Eurodisney" parkera joan behar den bezala, Guggenheim museora joan behar da, nahiz eta artea ez gustatu edo ez interesatu. Ez dakit jendea konturatzen den artea ikusi, entzun edo ukitu egin beharreko zerbait dela eta horretarako begiak eta burua irekita eduki behar ditugula. Hor dago niretzat koxka. Ezin da museotara joan museoak gustatzen edo interesatzen ez bazaizkigu, norbaitek ez badu joan nahi ez da ezer gertatzen, ez dut uste derrigorrezkoa denik. Museoen bilduma egiteak ez du zentzu gehiegirik ez bazaigu artea interesatzen. Baina gaur egun badirudi jende guztiari artea interesatzen zaiola eta erromesaldi modernoak asmatzen dituzte (bidai agentziek, batez ere) munduko museorik modernoena ikustera joateko. Ez dago gaizki, jendeak nahi duena egiten du, baina museotik irten ondorengo kexa entzuten aspertuta nago. Arte garaikideko museoan sartu eta XIX. mendeko artea bilatzea ezinezkoa da. Bilboko Guggenheim museora sartu eta Arte Ederren museoan dagoen ondarea bilatu nahi du jendeak. Arte klasikoa ikusi nahi duenak zer egiten du Guggenheim museoan? Jendeak espero duena ez du bilatuko, museoz erratu delako. Hala ere, kulturak dirua erakartzen du eta Port Aventura adinako negozioa izan zitekeela aspaldi konturatu ziren estatubatuarrak. Jende multzo handiak nora mugitu eta zertarako esaten digu publizitateak. Telebistan azaltzen den guztia kontsumitzen dugu, Tamara edo Guggenheim izan, bost axola. Ez badugu ezer ulertzen, zer esana emango digu hilabete batzuetarako edo bestela gure lagun artista edo artearekin harremana duen edozeini adarra jotzeko aukera emango digu. Beste batzuek berriz, haserretu egiten dira, beraiei adarra jotzen ari zaizkielakoan. Azken hauek dira niretzat ulertzeko zailenak. ARTE garaikidea ez bazaizu gustatzen, bi aukera daude: 1) Ez ikusi, inork ez zaitu horretara behartzen, eta 2) Ikusten duzuna ez bazaizu gustatzen ez da ezer gertatzen, esan eta kito, inork ez zaitu tontotzat hartuko, artea ez da guztioi gustatu behar zaigun zerbait. Hala ere, badakit gauzak ez direla horren errazak eta beste gai bat ere kontuan hartzekoa da: heziketa errazten ez duten museoak. XX. mendeko artearen bilakaera ez da ulertzeko erraza, baina badaude ulertarazteko tresna eta bilduma egokiak. Baina jendea erakartzen tematuta dagoen museoari eta arrakasta zenbakitan neurtzen duenari artea gutxi interesatzen zaio eta erabiltzaileak bertatik nola irteten diren ez zaio batere axola. Motorrak edozein ferian bezala erakusten dituen museoak ez dauka artearekin harreman gehiegirik, beraz jendea sartu den bezala irteten da: plazera eta begi heziketa landu gabe eta buruaren neurona bat bera ere mugitu gabe, arte garaikidearen asmoen kontrakoa hain zuzen. Azken urtetan ia euskaldunen erdia museo batetik pasa da, baina horrek ez du esan nahi artea inoiz baino gehiago estimatzen dugunik. Arte lanen salmentak eta arte liburuen irakurketak ez dira igo. Artea gure gainetik pasa da titanio geruza izango balitz bezala, lagun artean han egon garela eta gainera ez zaigula ezer gustatu esateko besterik ez. Horretara iristen dira gure artearen gaineko elkarrizketak. Inoiz ez dugu arte galeria bat barrutik ikusi, artelan bat erosi edo aldameneko kultur etxean dagoen erakusketara sartu, baina Bilboko Guggenheimen egon gara. Ez dago gaizki, baina gero ez etorri azalpenak eskatzen.