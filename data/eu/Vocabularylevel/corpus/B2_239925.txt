Docutec Ez irririk, ez malkorik Saltoki gune handien zinema aretoekin lehiatzeko ahalmenik ez eta, Gasteizko Mikeldi eta Principe zinemak itxi behar izan dituzte udan.   ANAKOZ AMENABAR/  Gasteiztarrak dagoeneko ez dira Mikeldi eta Principe zinema aretoetara joango. Areto horietan ez da berriz zinemazaleen irri eta malkorik izango. Udako oporretarako jarritako kartelak zinema emanaldien behin betiko amaiera iragarri du. Saltoki gune handiek zinema eskaintza ugaldu egin dute azken urteotan gure hiriburuetan. Film komertzialekin lehiatu ezinik, kalitateko eskaintza egin eta autore pelikulak emateko apustua egin dute zinema zaharrenek. Borroka horren azken biktimak dira Gasteizko Mikeldi eta Principe, Iruñeko Principe eta Donostiako Astoria zinema aretoak. Gasteizko Principe aretoa orain dela hiru urte hasi zen jendearen urritasuna nabaritzen. Arrazoi ekonomikoak tartean, errentagarriago zitzaion enpresari saltoki gune handien egitasmo berria abian jartzea, zinema eskaintza aldatzea baino. Mikeldi zinema aretoei dagokienez, azkeneko hamasei urteetan ezohiko produkzioak eta Europako film bitxiak eskaintzea eta ikusleentzako prezio bereziak egitea ez da nahikoa izan zinema aretoak mantentzeko. Filmak jatorrizko bertsioan eskaintzea ere ez zen aukera ona izan Azul zinema zaharren kasuan. Saltoki guneek, pixkanaka, txikienak irentsi dituzte. Gasteizko erdiguneko Florida eta Guridi zinemek, ordea, tinko eutsi diote handienen lehiari. Bi zinema horiek kudeatzen dituen VESA taldeko zuzendari Javier Etxagibelek azaldu duenez, ikusle kopurua igo bada ere, aretoen kopurua ere hirukoiztu egin da; ikusleen gehitze hori baliatuta, Boulevard, Lakua eta Gorbeia saltoki guneak dira «jaun eta jabe». «Eredu amerikarrak gero eta jarraitzaile gehiago ditu. Erosketak egin, zerbait jan eta filma leku berean ikustea ohitura bilakatzen ari da». Etxagibelen ustez, bi dira munduan dauden zinema eskari nagusiak. «Kultura zinema batetik, ikasleentzat eta helduentzat, eta ikuskizun zinema bestetik, haurrentzat eta gurasoentzat». Kultura zinemaren inguruan giro berezia izan behar dela dio Etxagibelek. Kalitatezko zinema aretoez gain, inguruan taberna eta jatetxe giroa izatea ezinbestekoa dela deritzo. «Ikuskizun zineman sarbide egokiak eta azpiegitura erraldoiak komeni dira». Eskaintza handia izanagatik, zinemaren krisia agerian dagoela nabarmendu du Etxagibelek. Haren jatorrian bi hutsune nagusi nabari direla azpimarratu du: «Mementoko arazoa batetik, ekoiztetxe handien sormen faltagatik eta etorkizuneko ikus-entzunezko bide berriengatik pelikula eskasia baitago. Eta arazo estrukturala, bestetik, areto gehiegi baitago. Uda iristearekin batera, Mikeldi eta Principe zinema areto zaharretako emanaldiak amaitu egin dira, ia oharkabean. Oporretatik bueltan diren zinemazaleek betiko areto txikiak utzi eta pantaila erraldoietara ohitu beharko dute. Aldaketa benetako zinemaren amaieraren hasiera eta ikuskizun zinemaren gailentzea izango da, ziurrenik, askorentzat  