Docutec Zura, Brasileraino eramango zaituen euskal taldea Zura, bossa nova euskaraz kantatzen duen talde bakarra dela esan dezakegu. Bi disko kaleratu ditu orain arte eta azkenak, Kiribil izena duenak, harrera ezin hobea izan du komunikabide eta publikoaren aldetik. Bigarren lana kaleratu ondoren, zuzeneko hainbat emanaldi eskaini ditu azken hilabeteotan. Orain arteko ibilbideari eta etorkizunari buruz hitz egin dugu taldeko buru den Xabier Strubell-ekin. Bidasoaldetik dator Zura eta bere musikak iturri desberdinetatik edaten duela esan behar dugu: bossa nova berritzaileaz gain, rocka eta funkaren tradizioak brasildar samba eta bossarekin nahasten baititu. Lehenengo entzunalditik brasildar kutsua duen musika da Zurarena, baina euskaraz. Bi berezitasun horiek egiten dute, beraz, hain desberdin: Ikuspuntu berritzaile batetik landutako bossa izatea, batetik, eta euskaraz izatea, bestetik. Abestietako hitzei erreparatzen badiegu, Kiribil diskoan, nola ez, musikarekin doinu gozoekin bat datozen maitasuna, samurtasuna eta sentimenduak jorratu dira bereziki. Hitz hauek, kantuak bezalaxe, Xabi Strubell-enak dira, nahiz eta Joseba Sarrionandiaren portugesezko poema bati ere tokia egin dioten "Propostas para o definiçao do exilio" abestian. Ez da diskoan portugesez abesten duten kanta bakarra,"No mundo dos fugitivos" izenekoa ere entzun ahal izango dugu eta. Euskara eta portugesaz gain, bada hirugarren hizkuntza bat ere, italiera, hain zuzen, "Amore" izeneko kantan. Diskoa egiten laguntza eskaini dutenen artean, egungo euskal musikari garrantzitsuak daude: Eñaut Elorrieta (Ken Zazpi), Ines Osinaga (Gose), Anari eta Sorkun. Baita Suitzako Wemean taldeko Sabina Leone ere. Musikarien aldetik, Koldo Uriarte eta Gorka Pastor teklatu-joleak eta Marc Barnes baxua ere aritu dira diskoan. BOSSA NOVA Brasildar jatorria duen musika-generoa da bossa nova, 50eko hamarkadaren bukaeran ezagutzera eman zena. Hondartza ondoan kokatuta zeuden Rio de Janeiroko Copacabana eta Ipanemako auzoetako ikasle eta musikari batzuek sustatu zuten. Bossa novaren itzulpena "erritmo berria" edota "bide berria" litzateke. Brasilen oso famatua egin zen "Chega de Saudade" abestiari esker, Joao Gilbertoren ahotsean eta Antonio Carlos Jobim-ek eta Vinicius de Moraes-ek konposatuta. Xabier Strubell, Zura taldeko gitarra eta ahotsa Xabi Strubell hondarribiarrarengana jo dugu hainbat galdera besapean. Hona hemen eskaini dizkigun erantzunak: Nondik sortu zen Zura izena? Egurraren kontzeptuari bueltak ematen aritu ginen; izan ere egurrez edo zuraz egindako instrumentuak jotzen ditugu (gitarra klasikoak), eta izen hori atera zen. Gustatzen zitzaigun biluztasuna adierazten zuelako. Zura egur landua da, hortaz, polita iruditu zitzaigun. Zergatik heldu dio zuen taldeak bossa nova musika estiloari? Aspalditik gustuko genuen estiloa zen eta kantak konposatzen hasi ginenean bide horretatik jotzea erabaki genuen. Oso era naturalean sortu zen, egia esan, bossa novari omenaldi gisa edo. Zein musikari dago Zura izenaren atzean? Guztira, bost lagun gara. Dena dela, diskoa hirukote moduan grabatu genuen, lehenengo diskotik (taldekide zen Diego Garciak, Nerea Olaxak eta nik neuk. Nereak jarri zuen ahots nagusia eta emaitza polita lortu du. Bestalde, Gorka Sesma eta Hans Dieckmann zuzenekoetan izango dira gurekin. Bostok batera talde itxura hartu dugu, eta horrek lan egiteko modu berria ekarri digu, hirukote gisa baino aberatsagoa. Ondo moldatzen al da euskara bossa nova doinuetara? Euskarak duen musikaltasunari erreparatuz eta buruari pixka bat eraginez, lortu dugu gure hizkuntza bossa novara moldatzea. Nereak aparteko ahalegina egin du zentzu honetan, sentsualitatea eta indarra batuz. Nolakoa da zuen publikoa? Nolako jendeari gustatzen zaio Zura taldea? Denetatik dago, baina orokorrean jende gaztea da (ezta gazteegia ere), musika desberdinak gustuko dituena, eta hortaz, estilo berrien aurrean musikarekiko jarrera itxia ez duena. Nolakoak izan dira orain arteko zuzeneko emanaldiak? Oso onak. Jendea oso gustura sumatu dugu, eta gu geu ere bai. Batzuk dantzatzera animatzen dira, eta hori izaten da politena kontzertu batean. Nola jokatzen du jendeak zuen emanaldietan? Dantzatzen al du? Bai, bai. Batzuetan gehiago eta besteetan gutxiago, baina orokorrean beti dago jendea dantzatzeko prest. Musikak dantzatzera gonbidatzen du eta giro "tropikal" hori proposatzen bada, jendeak ongi erantzuten du. Taldeari buruzko informazio gehiago: http://www.myspace.com/zuramusika  http://zurakiribil.blogspot.com/