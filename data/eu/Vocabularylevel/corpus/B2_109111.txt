Docutec Munduari itzulia etxetik atera gabe Aurki (edo 'dagoeneko' jarri behar dugu?) idaztea eta irakurtzea bezain beharrezkoa izango da Internet baliatzen jakitea. Sarea bazter eta txoko guztietara iristen denez, balio eta erabilera anitzeko bihurtu zaigu: erosketak egiteko, ikasketak burutzeko, lagun berriak egiteko. Gure bizitza normalean hainbat eginkizun ditugu. Zein dira? Egunkaria irakurri, lagunekin hitz egin, musika/bideo bat aukeratu eta entzun, erosketak egin, eskuko telefonoa kargatu, ikastaroak egin, oporretako bidaia antolatu eta kontratatu, eskutitz bat bidali. Hauek dira guri bururatu zaizkigun batzuk. Egin al daitezke hauek guztiak Internet bidez? Orain irakur ezazu atalez atal guk jasotako hainbat datu: Internet eta harremanak: Posta elektronikoa izango da, noski, harremanetarako (lanerako edo komertziorako tresna ez denean, noski) biderik ezagunena. Baina, lagun berriak egin nahi badituzu, txat batean sartu behar duzu. Eta zer dira txat-ak? Laburbilduz, elkarrizketa zibernetikoak, eta horregatik norberak idatzi ahala irakur dezake beste erabiltzaileak idatzitakoa. Hainbat ataritan aurki daitezke txatetarako sarbideak, gela edo kanal birtualetan antolaturik. Sartu eta 'hizketan' hastea besterik ez duzu. Normalean saioetan ezizenez baliatu behar izaten da. Hizki larriz idaztea builaka ari zaren seinaletzat hartzen da eta oso arrunta da honelako ikurrak erabiltzea: :-) (irribarrea) :-x (muxua) ;-) (keinua). Iritzia emateko, bestalde, foro ugari dituzu nonahi. Foroak, izenak dioen bezalaxe, eztabaidarako guneak dira. Normalean gaika antolatuta daude eta nork bere iritzia bidali ahala atal horretan bistaratu egiten da. Erabiltzaileak iritzi guztiak irakurtzeko aukera du noiznahi. Bideo-konferentziak ere hemen sar daitezke. Erreminta hau ez da, ordea, erabiltzaile arruntentzat. Normalean enpresen edo unibertsitateen arteko harremanetarako erabiltzen dira: ikastaroak, bilerak. egiteko. Internet eta erosketak: Bi hitzetan esateko: zernahi eros dezakezu Interneten. Zinemarako edo edozein ikuskizunetarako sarreretatik hasita (ikus, www.begira.com) burtsako akzioak erosi bitarteko aukera guztiak: liburuak, bidaiak, arropa. Adibide bat: www.amazon.com atarian liburuak saltzen dituzte. Ikaragarria da zein salmenta duten mundu osoan: komertzio elektronikoan puntakoenak dira. Inork baino merkeago eta azkarrago eskaintzen dute erabiltzaileak egindako eskaria. Gainera, erabiltzailea 'ondo ezagutzen' dutenez, saltzaile-erosle harremana orain ehun urte herriko liburu-saltzailearekin zenuen bezalakoa da: zure gustuen araberako liburua/diska/aldizkaria argitaratu bezain laster, zure ordenagailuan duzu zuretzat propio eskaintza. Euskal eskaintzaren bila bazabiltza, www.megadenda.com aukeran duzu. Erosi, beraz, esan bezala, nahi den guztia eros dezakegu. Jakina, dirua izanez gero. Egun banketxeko txartelaren (visa, mastercard.) zenbakiak ipini formularioan eta erosketa segurua egin daiteke. Baita transferentziak beste kontuetara ere: faktura ordainketak eta abar. Hau guztia banketxe gehienek dagoeneko duten banka on-line zerbitzuaren bidez: www.kutxa.net, esaterako. Internet bidez erosteko aholkuak - Komeni da kreditu txartel berezi bat edukitzea, on-line erosketak ordaintzeko bakarrik. - Eskainiz gero, errenboltso bidezkoa aukeratu, era horretan ez baituzu ezer ordainduko erositakoa eskuetan eduki aurretik. - Errepara ezazu denda non dagoen kokaturik, erositako gauza toki batetik edo bestetik ekartzeko gastuak ez baitira berdinak. Aztertu aukera guztiak. - Egiaztatu enpresak datuen pribatutasunerako politikarik erabiltzen duen, datu 'enkriptatuak', alegia. - Bisita itzazu hainbat dendatan prezioak konparatzen dituzten web guneak. - Egiaztatu dendak harremanetarako telefonoa eta posta helbidea eskaintzen duela. - Denda birtual askok erosketa egin duten bezeroen iruzkinak argitaratzen dituzte. Askotan interesgarriak izaten dira. - Salerosketa zerbitzari seguru baten bitartez egin ezazu. Internet eta komunikabideak: Etxe azpiko kioskoan eros dezakezun egunkari berbera duzu, nahi izatera, sarean. Izan ere, egun paperean argitaratzen diren egunkari eta aldizkari gehienek baitute Interneteko edizioa. Aldeak nabariak dira: gertakariak gertatu ahala bistaratzen dira pantailan eta horrezaz gain, gertakari horrekin lotutako gainerako notizietarako sarbide errazak eta foroak ere aurki ditzakezu aisa. Irakurri duzun notizia interesgarria iruditu bazaizu, posta elektronikoz beste norbaiti zuzenean bidal diezaiokezu, eta paperean argitaratu den bezalaxe inprimatu nahi baduzu ere aukera eskaintzen dizute. Ikus bestela, www.berria.info, www.argia.com... Irratia entzun dezakezu, jakina, ordenagailuan (Adibidez, www.eitb.com helbidean). Eta kable bidezko telebista ikusi ere bai. Interneten barrena bila eta bila ibiltzeko:Zer gertatzen da nahi dugun hori non dagoen ez dakigunean? Edo dakigun horren gainean gehiago jakin nahi dugunean? Adibidez, opor-lekua aukeratua duzu baina ez dakizu zein hotel-eskaintza dagoen inguru hartan edo zein hegaldi izan daitekeen merkeena hara joateko. Honetarako edota nahi adina aurkitzeko daude bilatzaileak. Egun ezagunena eta erabiliena www.google.es da. Bilaketa erraza eta azkarra eskaintzen dizu bilatzaile honek. Gaikakoa nahi izatera, www.yahoo.es aukera ona da. Interneten jaitsi eta jaitsi aritzeko Nork ez du molde hori inoiz entzun: Nik halako programa, pelikula, diskoa. Internetetik jaitsi dut. Baina, zer da bada Internetetik jaistea? Lehen esan bezala, sarean informazio ugari dago eta horregatik erabiltzaileak bere ordenagailuan gorde dezake saretik hartutako hori. Programa batzuk doan jaitsi daitezke (freeware). Beste batzuk, berriz, epe jakin baterako bakarrik (shareware). Eragiketarik ezagunena, agian, musika jaistearena izan daiteke. Kasu honetan ere bilatzaile batetik abiatu behar da. Zein musikari edo kanta nahi duzun idatzi behar da, eta berak eskainiko dizu une horretan zer dagoen aukeran jaisteko. Programarik ezagunenak honetarako eMule eta Kazaa dira. Sistema honekin artxiboak konpartitu egiten dira. Honela, jende askok duen artxiboa denean, azkarrago egiten da deskarga. Internet eta birusak Erne, oso erne ibili behar da 'xomorro' hauekin. Berez, ordenagailuetako datuak ezabatzeko sortutako programak dira. Gure ordenadorean gu akordatu gabe sar daitezke eta euskarri magnetiko edo posta elektronikoa zabaltzerakoan jartzen dira martxan. Hauek atzemateko berariazko programak daude eta birus gehienak atzematen dituzte. Arazoak sortzen dira, ordea, birusak sortu berriak direnean. Horretarako prebentzioa baino ez dago.