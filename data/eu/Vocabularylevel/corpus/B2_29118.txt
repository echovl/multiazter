Docutec Agurea Lehengo batean, medikuarenera joan eta bertako itxarongelan txanda noiz helduko zain nengoela, agure berbatia ezagutu nuen. Uste dut ez zidala apenas gairik utzi jorratu barik. JOSU LARTATEGI Lehengo batean, medikuarenera joan eta bertako itxarongelan txanda noiz helduko zain nengoela, agure berbatia ezagutu nuen. Elkar ezagutzea izango zen politena; ez, baina. Ez genuen elkar ezagutu. Neuk ezagutu nuen bera. Izan ere, berba eta berba aritu zitzaidan. Ederto batean berotu zizkidan belarriak, egia esan. Laurogeitaka urteko agureak hogei bat minutuz bizitza kasik osoa kontatu zidan: errepublika sasoia, orduko politikoen ezaugarriak, gerra zibila, gerraren benetako pentsalari eta eragileak, gerraosteko kartzelaldi gizatasunik gabea, gaurko erregearen jatorria, oraingo agintarien iragan frankista, etakideen eta elizaren arteko itun misteriotsuak, Irakeko gerra... uste dut ez zidala apenas gairik utzi jorratu barik. Hasieran entzun egiten nion, agure sinpatikoei entzuten zaien legez, hots, irribarrea ezpainetan eta pena edo lastimatik urrun. Apurka-apurka gaia zentzugabe nahasten hasi zenean agure txotxatu bati bezala begiratzen hasi nintzaion, irribarrea galdu barik, hori bai. Irribarrea barrerdi bihurtu zitzaidan gero, elkarrizketa nahi ez eta monologo hutsean (eta niretzat etsigarrian) ari zela jabetu nintzenean. Akabuan serio jarri nintzen, konturatu bainintzen psikoanalistarenean bezala zebilela nirekin, baina ordaindu gabe noski. Gainera, kontra eta guzti egiten hasi zen, nire kontra, gazte guztien kontra, nesken kontra, emakume batzuen ohituren kontra... baina txarrena zen ez zidala fitsik entzun nahi, erabateko gor baten gisa jokatzen zuela, ez zuela dialektikaz ezer jakin nahi. Sinpatikoa iruditzetik begirune gabeko pertsona izatera pasa zitzaidan. Bestelakorik behintzat ez zidan erakutsi. Mintzatzeko beharra izateak ez du esan nahi entzutekoa ere ez duzunik, gutxieneko deferentziagatik baino ez bada ere. Zaharrak izateak ez die horretan errurik kentzen. Akabuan medikuarenera sartu nintzen. Bertan utzi nuen, irribarretsu, eta inpresioa hartu nuen nitaz ederto aprobetxatu zela. Zama arintzeko balioko ahal zion, behintzat! Barruko egonezin guztiak unetxo batez askatzeko balioko ahal zion, behintzat