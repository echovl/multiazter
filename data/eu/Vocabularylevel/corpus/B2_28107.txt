Docutec Tratu txarrak eta epaiketa Albiste honetan tratu txarrak izan diren kasuetan, epaitu ondoren zer gertatzen den azaltzen dute. Datu estatistikoak dira: zein zigor izaten den eta horren ondorengoak. Justizia sailburuak emandako iritzia ere badator. Tratu txarra egotzi zaienen %71 aske, epaitu ostean ·Erasoen %30ean, bikotea bolada txarrean edo bananduta dago Etxe barneko tratu txarrek Justizia Administrazioan duten trataerari buruzko ikerketa aurkeztu zuen atzo Joseba Azkarraga Lakuako sailburuak. Haren ustez, larria da epaitu ostean akusatua errugabetzat jotzen den kasuen kopurua (%71). %85ean, emakumeek jasaten dute erasoa Instrukzio Epaitegietara bideratzen diren epaiketa faltetan, kasuen %71n libre geratzen dira tratu txarrez akusatutakoak. Kopuru «oso handia» iritzi zion horri Lakuako Justizia sailburuak, Joseba Azkarragak, atzo. Justizia Administrazioan etxe barneko tratu txarrek duten trataerari buruzko ikerketa aurkeztu zuen Azkarragak. Indarkeria kasuetan isuna izaten da, Lakuako sailburuaren arabera, zigor nagusia. Egin duten ikerketak gezurtatu egin du, bestalde, erasoen arrazoia alkoholaren eta drogaren kontsumoa izaten denik. Tratu txarren hamar kasutik batean izaten baita hori motiboa; ez da erabakigarria, beraz. Lakuaren txostenak dioenez, Instrukzio Epaitegietara bideratzen dira kasu gehienak, falta epaiketen bitartez, eta haien %71n libre geratzen da akusatua. Ondorio latzenak izaten dituzten erasoak zigor epaitegietara edo entzutegietara eramaten dira. Kasu horietan zigortu egiten dute ia beti ustez tratu txarra eman duena. Azkarragaren hitzetan, «absoluzioan garrantzi handia du biktimak hartzen duen paperak. Emakumeak, normalean, barkamenaren hautua egiten du, eta ez ditu berresten bere erasotzailearen aurkako adierazpenak. Epaitegietara iristen diren kasu gehien-gehienetan, bikote barnean gertatu dira tratu txarrak. %85ean emakumeek jasaten dituzte erasoak. Seme-alabei tratu txarrak egiten dizkietenen ehunekoa ere oso handia da (%78), eta gurasoei egindakoak (%66). Lakuak bere ikerketan adierazten du kasuen ia erdietan ezkonduak izaten direla erasotzailea eta biktima. Eta harremana amaitua edo bolada txarrean izaten da, berriz, kasuen %30etan. EAE mailako informatika-erregistro bat eratzearen alde agertu zen Azkarraga. Barne erabilerarako izango luke Lakuak. Helburua erasoak ez errepikatzea dela esan du. Erregistro horren eraketa, ordea, ez dagokio Lakuari, Justizia Botere Nagusiko Kontseiluari baizik. Horrexegatik aurkeztu du Lakuak eskaera.