Docutec Zer egin umeak gauez ohea bustitzen badu?       Gaueko enuresia esaten zaio ume txiki askok izaten duten trastorno horri. Eta arazoa denborarekin desagertzen den arren, bost urtetik aurrerako umeen kasuan badute gurasoek kezkatzen hasteko arrazoirik, egoera horrek modu negatiboan eragiten baitio umearen bizi-kalitateari eta baita familia osoari ere.     Gaueko loaldian pixak ihes egitea umearen borondateak ezin kontrola dezakeen gertaera da, eta bost urteko umeen % 15ek, 10 urtekoen % 10ek eta 15 urtetik gorakoen arteko % 1-2k izaten dute trastorno hori, betiere ohikoagoa izanik mutikoetan nesketan baino. Frekuentziei begira, erraz ikusten da denborak aurrera egin ahala enuresiak ere desagertzera jotzen duela. Dena den, adituek diotenez, umeak bost urte egin artean ez dago kezkatzeko arrazoirik eta adin horretatik aurrera arazoak jarraitzen duenean bakarrik jarri behar zaio arreta berezia umeari.     Loaldian pixak ihes egitea hilean 4 aldiz baino gehiagotan errepikatzen denean hasiko gara patologikotzat hartzen, sarritan gertaera hori justifikatuko duen gaixotasunik aurkitu ez arren. Izan ere, ume horiek egunean zehar pixa modu erabat normalean egiten baitute, eta gauean bakarrik gertatzen da pixa egiteko gogoa ezin kontrolatu izana. Pixa egitearen edo mikzioaren kontrola borondatezko egintza konplexua da, umea ikaskuntzako mekanismo guztiak eskuratzen ari denean ezartzen dena; bestela esanda, garuneko heltze-prozesua bete-betean dagoenean. Eta kontrol hori, gainera, loaldia bitartean egin behar du umeak. Hortik erraz uler daitekeen bezala, enuresiaren jatorrian faktore askok eta era askotakoek hartzen dute parte. Zein da trastorno honen jatorria?     Adituek diotenez, enuresiaren jatorrian ondorengo arrazoiak aipa daitezke: nerbio-sistemaren eta gernu-aparatuen heltze-prozesuan gertatutako atzerapenak, gauez hormona antidiuretiko gutxiago jariatzea, maskuriaren edukiera aldatzea, alterazioak esnatzerakoan edo baita gaixotasunek eragindako arrazoi organikoak ere.     Argi utzi beharra dago, ezer baino lehen, "umeek ez dutela gauez pixa egiten beraiek hala nahi dutelako", arazo fisiologiko bat dutelako baizik. Eta aditu gehienak bat datoz faktore psikologikoen garrantzia gutxitzean, kasu guztien % 10 besterik ez baitira arrazoi psikologikoen bidez azaltzen. Trastornoaren jatorrian ADH hormona antidiuretikoaren produkzio gutxitua legoke, kasurik gehienetan, eta horren eraginez umeak gauez ere pixa eguneko maila berean ekoizten edo sortzen jarraitzen du, eta azkenean ohea busti egingo du. Baina ez dago gaixotasunik tartean, eta kasu guztien % 1ean bakarrik diagnostikatzen da gaitzen bat arazoaren jatorri bezala.     Aipatu beharra dago faktore hereditarioa ere: umetan gaueko enuresia izan zuten aita edo ama baten ondorengoen erdiak (% 50) trastorno bera jasango dute, eta ehunekoa 75era igotzen da guraso biek izan bazuten trastornoa.   Umeei eta gurasoei eragiten dien trastornoa     Esan dudan bezala, gaueko enuresia ez da gaixotasun bat eta bere kasa desagertzen da denborarekin. Baina trastornoak eragiten dituen arazo fisikoez gain, umeengan larritasun edo herstura-sentimendua ere sorrarazten du, eta horregatik ume horiek nahiko uzkur agertzen dira. Esaterako, ez dute lagunen etxean lotan geratu nahi izaten, edo ez zaie gustatzen udalekuetara joatea, beraietaz burla edo barre egin ez dezaten. Madrileko Institutu Urologikoaren datuen arabera, umeen % 32,4 kezkatuak daude arazoarekin, % 16,4k konplexua dute eta % 31,8k diote enuresiak molestiak eragiten dizkiela.     Gaueko enuresiak jota daudenen gurasoei dagokienez, bi alderdi hartu behar dira kontuan: gauero ohea bustitzeak arropa garbitu beharra dakar, eta gaueko arropaz gain ohea bera ere hondatu egiten da luzarora (1.100 €-ko gastu estra kalkulatzen da urtero enuresia duen ume bakoitzeko). Baina bestetik, adituen ustez, gurasoek erabaki desegokiak hartzen dituzte sarritan beren seme-alaben hezkuntza modu zuzenetik eraman nahi dutenean: horrela, % 66k umea esnatu egiten dute gauerdian pixa egin dezan, % 48,7k pixoihalak jartzen dizkiete euren seme-alabei, % 55,7k arratsalde edo iluntze aldera edariak murrizten dizkiete eta % 19k errieta egiten omen diete. Nola heldu arazoari?     Arestian aipatutako portaera horiexek dira, hain zuzen ere, baztertu beharrekoak. Adituen iritzian, guraso intolerante batek eragin negatiboa izan dezake gaueko enuresiaren kontrako terapian, seguruenik denbora eskatzen dioten teknika eta prozeduretan ez duelako parte hartuko, eta gainera umea zigortzera jo dezakeelako.     Profesional sanitario gehienentzat, ezinbestekoa da gurasoek enuresiaren muina ulertzea, ez dela umearen erruz gertatzen den zerbait, umeak ezin baitu pixa bere borondatez kontrolatu. Horregatik, umeei maitasuna eta laguntza eskaini behar zaie, beldurtu ez daitezen.     Badira gomendio orokor batzuk, arazoaren ondorioak gutxitzera eta umearen lankidetza lortzera bideratuak daudenak. Esaterako, likidoak egunez ahoratu behar dira gehienbat, baina loaldia hurbilduz doan heinean komeni da likidoak gutxitzea; ohera joan aurretik pixa egin dezatela esan behar zaie, maskuria erabat hustuz; siesta egiten badu, kontrolatzea komeni da; afalorduan dieta ondo zaindu; eta egutegi sinple bat antolatu, bertan gau lehorrak eta gau bustiak apuntatuz, emaitzak jakiteko.     Alarmak ere oso erabiliak dira: oinarrizko bi zatiz osatutako gailu txiki batzuk dira. Batetik, umearen pijaman edo barruko arropan jartzen den sentsore txiki-txikia, eta soinu edo hots diferenteak pilatzen dituen zatia, bestetik (alarmaren bateria izenekoa). Horrela, umea lo dagoela sentsoreak hezetasunik txikiena ere (pixa-tanta bat) atzematen badu, baterian gordeta dagoen soinuren bat martxan jartzen da: umea esnatu egiten da, eta ohetik jaiki ondoren maskuria komunean hustuko du. Tresnaren ideia edo helburua horixe da: umeak maskuria beteta dagoen sentsazioa ezagutzen ikastea, horrela ohetik jaiki eta pixa egin, edota maskuriko esfinterra kontrolatzen ikasi ondoren biharamunera arte itxaroteko gai izatea. Botiken aukera zabala     Gaueko enuresia tratatzeko, botika bat baino gehiago daude, baina betiere modu indibidualizatuan aztertu behar dira, ume bakoitzaren azterketa osoa egin ondoren.     Eraginkorrenetako bat desmopresina izenekoa da, hormona antidiuretikoak bezala jarduten duena (gauez pixa edo gernuaren produkzioa gutxitzen du, ordu batzuetan, behar bezala erabiltzen bada). Medikuaren kontrolpean botika horrek ez dauka apenas ondorio txar, kaltegarri edo ez-desiragarririk, eta umeen gaueko enuresiak sendatu edo nabarmen hobetzen ditu.     Badira beste botika batzuk (imipramina, esaterako) bi mailatan jarduten dutenak: garunean batetik eta maskurian bestetik. Baina aurreko sendagaiak baino emaitza kaskarragoak dituzte.     Maskuria hiperaktiboa edo ez-egonkorra denean, badira egoera kontrolatzen laguntzen duten botikak (antikolinergikoak), baina beti medikuaren aginduz hartu behar dira.