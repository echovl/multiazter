Docutec Psikologia da tabernari profesionalaren oinarria Tabernariek eta jatetxetako zerbitzariek izan behar duten jokaera aztertzen du artikulu honek. Horretarako, Artxandako zerbitzari eskola bateko kideen iritziak jasotzen ditu. AITZIBER LASKIBAR / Jatetxeko zerbitzari lana ez da prestigio handiko betebeharra, oro har. Luxuzko jatetxeetan lan egiten dutenen kasua bestelakoa da, aldiz, ostalaritzako irakasleen esanetan, bazkaria hondatu edo hobetu egin baitezakete beren jarduerarekin. Bezeroak ikuste hutsarekin horien nahiak ezagutzea eta beren zerbitzura jarrita xehetasun guztiak zaintzea da zerbitzariaren eginbeharra, jatetxea goreneko mailara eraman nahi badu, behintzat. Jatetxe bakoitza mundu bat den arren, bezeroaren desira eta espektatibak betetzea da guztien helburua. Horretarako, jatetxe bakoitza nolakoa den, eta, beraz, zein bezero mota hartu ohi duen argi eduki beharra dago, bertara joaten diren ororen nahiak ase ahal izateko. Satisfazio mailarik altuena lortzea da luxuzko jatetxeen helburu nagusia, eta, maila horretara iristeko, Artxandako ostalaritza eskolak ematen duen irakaskuntzaren oinarri nagusietakoa jatetxe dotore horietan nola zerbitzatu erakustea da, «horrelako jatetxeetan xehetasun guztiak zorrotz zaindu behar baitira», azaldu zuen eskola horretako zuzendari Kepa Olabarrietak. Ildo horretan, «artista txaloak jasotzeko bizi den moduan, ostalaritzan lan egiten duenak ere bezeroak pozik uztearen ordainaren bila egiten du lan». Baina, nola lortzen da jatetxean fintasun hori? Zerbitzariak pisu handia du zeregin horretan, eta bezero bakoitza zeren bila datorren igarri behar du, dirutza handia ordaindu ondoren jatetxetik gustura atera dadin. «Psikologia da zerbitzari profesionalaren oinarria» aitortu zuen Olabarrietak, egoera bakoitzera egokitzen jakin behar baitu. Horrenbestez, bezeroa ikuste hutsarekin nolakoa den jakin behar du zerbitzariak; jakin behar du zein den mahai bakoitzeko pertsonarik konplikatuena, zein den agintea daramana edo zein den xehetasunei garrantzia ematen diena. Oro har, luxuzko jatetxera joaten dena une atsegina igarotzeko helburuz abiatzen da, bertan egoteko denbora aski dauka eta, askotan, «kritikatzeko gogoz ere etortzen da, hurrengo egunean zerbitzuan edo janarian atzemandako akatsak jendaurrean komentatzea atsegin baitu», azaldu zuen zuzendariak. Hein batean badu bere logika ere, irakaslearen ustez, «10.000 pezeta ordaindu izana dena bikaina izatearekin justifikatu behar baita». Bezeroak protagonista dela eta hainbat langile bere zerbitzura dituela nabaritu behar du. Horretarako, protokolo arauak bete behar dira sarritan. Luxuzko jatetxeetako bezeroei atarian egin behar zaie harrera, eta bertan eskatzen zaie jaka uzteko. Mahairaino lagundu eta eserlekua gerturatu behar zaie, ondoren. Hori da, behintzat, kortesia arauek diotena, nahiz eta neurri horiek batzuetan aldatu behar izaten diren. Bisoizko berokidun emakumeak izaten dira horren adibide. Izan ere, bezero gehienek jaka atarian uzten duten arren, bisoizko berokiz jantzitako emakumeek ez dute jantzia sarreran utzi nahi izaten, eta «hotza dutela esanez mahairaino eramaten dute jantzita, nahiz hamar metroko distantzia besterik izan ez», nabarmendu zuen Amador Orbea Artxandako eskolako zerbitzu irakasleak. Berokia erakutsi nahi izaten dute, eta, beraz, eserlekura iritsi arte ez dute eranzten. Janaria zerbitzatzen hasitakoan, garrantzitsua da profesionalak plater bakoitza nola eginda dagoen jakitea, askok galdetzen baitu prestaerari buruz. «Ez da lan erraza, plater batzuk hogeita hamar osagaietik gora izaten baitute», aitortu zuen irakasleak. Emakume eta gizonezkoen arteko bereizketak ere indarrean dirau oraindik protokolo arauetan: emakumeei zerbitzatu behar zaie lehenik. Gizon batzuei, halere, ez zaie ongi iruditzen eta kexatu egiten dira; zerbitzaria egoera deserosoan jartzen dute horrela. «Kexatu denari zerbitzatzen diogu, orduan, umorez, eta min egiteko asmorik gabe», adierazi zuen Orbeak. Izan ere, urrezko legea da bezeroari inoiz aurre ez egitea, «nahiz horrek ez duen esan nahi beti eman behar zaionik arrazoia», argitu zuen. Ardoak ere lan handia ematen die zerbitzariei, modan jarri dela eta guztiek ardoaz asko dakitela baitirudi. Postrea iristen denean ardo botila kendu behar dela diote arauek, baina «dirutza handia ordaindu ondoren, bezero askok nahiago izaten dute postrearekin berez ongi ez datorren ardo beltza hartzen jarraitu bertan utzi baino» eta, beraz, bezeroari egin behar zaio kasu. Ardoari dagokionez zerbitzu ona eskaintzeko bezeroak produktua probatu behar du; zerbitzuaren protokoloa egingo da, eta lehenik gainontzeko bezeroei zerbitzatzeko ohorea egin ondoren, kopak ardoz busti edo «garbitu» behar dira, «askoz ikusgarri eta dotoreagoa baita». Hortik aurrera, xehetasun guztiak zaintzean dago gakoa: zoparako plater beroa ateratzeak, esaterako, ezberdindu egingo zaitu, erortzen den ezpain-zapia aldatu egin behar da eta eskatu aurretik igarri behar da bezeroak zer nahi duen.