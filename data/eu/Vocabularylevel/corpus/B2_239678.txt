Docutec Ura Gaur egun uraren eskasiaz hitz egiten da toki guztietan. Urre zuria deitzen diote askok. Horregatik, adituek gomendio asko ematen dizkigute: uraren kontsumoa murriztu eta ura ez kutsatzeko. Aurrezten ez dudan urak ba al du eraginik Somalian? RUFINO IRAOLA Urik ez dagoen tokian ez dago bizirik. Paradoxikoki, ordea, milaka urtetan bizi izan da gizakia uraz gehiegi kezkatu gabe, natura arduratzen zen likido preziatu horren hornitzeaz. Beharra ere hainbestekoa al zen? Esan nahi dut: hain dependienteak al ginen urarekiko? Jakina, gaur erosotasunaren izenean eskuratzen duguna ezinbesteko premia bihurtzen da biharko. Hori gertatu zaio urarekin ere gure zibilizazio aurreratu honi. Baina gauzek mugak dituzte, eta gaur egun uraren eskasiaz hitz egiten da toki guztietan Urre zuria deitzen diote askok. Hortik atera kontuak zenbateko garrantzia duen. Garrantzi horrek gatazka-iturri ere bihur dezake. Deskuidatuz gero, hor etorriko zaigu Bush bere armadarekin munduko putzuzulo guztiak errekisatzera. Premia berriek irtenbide berriak eskatzen dituzte. Horrek ekarri du bazter asko urtegiz jostea. Jakina, horrek baditu bere korapiloak: segurtasuna, koste sozial eta ekologikoak... Itoiz dugu koste horien adibiderik esanguratsuena. Baita agintarien egoskorkeria ezin handiagoaren sinbolo ere. Egindako guztiarekin konforme ez eta, oraintxe ere, ari dira ari diren bezala betetzen, inolako segurtasun neurririk gabe. Hori guztia, lehen aipatu ditugun koste sozial eta ekologiko horiek ahaztu gabe. Horregatik, adituek gomendio asko ematen dizkigute: uraren kontsumoa murriztu eta ura ez kutsatzeko: jarioak kontrolatu, kanilak ahalik eta denbora gutxienean eduki zabalik, komuneko tankearen bolumena txikitu... Bestalde, azkenaldi honetan sarri aipatzen dute Hirugarren Munduko egoera, gure kontzientziari eragin nahian bezala, eta horrekin badut arazo bat: nik aurrezten ez dudan urak ba al du eraginik Somalian?