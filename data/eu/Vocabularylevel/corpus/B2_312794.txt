Docutec Erle-produktuak eta osasuna Martxel Aizpurua biologoa da, eta aspaldiko urteotan erleen inguruan dabil buru-belarri murgilduta. Beregana jo dugu erle-produktuek gure osasunean duten eragina zein den argitze aldera. Berez, jakin badakigu makina bat produktu dabiltzala merkatuan erleetatik datozkigunak. Eta erabilera ugari dituztela produktu hauek gaixo dagoena suspertu eta sendatzeko garaian. Halaber, badakigu hainbat mediku hasiak direla erle-produktuen onuraz jabetzen eta baliatzen sendagai gisa. Honetaz guztiaz argibide ugari bezain interesgarri eman dizkigu Martxelek. Zer da apiterapia? Apiterapia hitzak erle-produktuak osasunerako erabiltzea esan nahiko luke. Beti esan ohi da, eztia zertarako da ona? Eztarrirako. Baina, eztarrirako zertarako? Bada, eztarriko mina kentzeko. Hori da, azken batean, apiterapia. Gertatzen da gaurko egunean gama zabaldu egin dela. Horregatik, eztiaz gainera, argizariaz, polenaz, erregina-jeleaz, propolioaz eta pozoiaz behintzat hitz egin beharko genuke. Produktuak aztertzen hasita, ezagunena, akaso, eztia dugu. Zertarako erabiltzen da? Eztia, ezti ona eta likidoa denean, beti erabili izan da zauriak-eta sendatzeko, azalerako... Eztia osagai bezala asko erabiltzen da azaleko produktuetan: hainbat kosmetikako produktutan honey daukagu, adibidez. Baina, jendeak ez daki eztia denik. Bestalde, barrurako ere erabiltzen da. Kasu honetan ezti naturala behar du, pasteurizatu gabea, eta horrek ahoan txistuarekin nahasiz, ur oxigenatua liberatzen du, berez, eta bai eztarrirako eta, baita ere, urdaileko ultzeretarako ere erabilgarria da. Eztarria sendatzeko erabiltzen dugunean, eztia esnearekin nahastuta komeni da ala bere horretan bera bakarrik, jada, nahikoa da? Erne ibili behar da kontu honekin. Izan ere, esnearekin nahasturik eztarritik barrena uholde baten antzera pasatzen baita, eta eztarriak ez du "ikusi" ere egiten eztia. Hobe da eztia xurgatuz pixkanaka-pixkanaka hartzea, eta gero, ahoko gozoa kendu nahi izatera, azkeneko momentuan, esne pixka batekin irenstea. Hala ere, onena eztia bere horretan hartzea da. Ba al du eztiak inolako arriskurik? Nahi adina ezti hartu liteke? Hor kontu ikaragarria eduki behar dute, batetik, diabetikoek; diabetikoek ezin dute eztirik hartu, azukre asko daukalako. Eta, beste aldetik, ez da aholkatzen, ezta ere, urtebete baino gutxiagoko haurrentzat. Botulismo kasu batzuk izan dira, ondo argitu ez direnak, eta, badaezpada ere, ez da aholkatzen urtebete baino ume gazteagoei ematea. Argizaria ere aipatu behar dugu. Bai. Argizaria bere horretan, bere ezti eta guzti, abaraska ahoan mastekatzeak hainbat alergiarentzat ona da; eta, beste aldetik, argizari garbia erabiltzen da bestelako ukenduetan, oliba-olioarekin batera nahastuta. Polenaz hitz egiterakoan, beti esan ohi da bitamina eta mineral asko dituela. Polen mota guztiek dute ezaugarri hau? Zenbat eta bariatuagoa izan polena, orduan eta bariatuagoa izango da, baita ere, bere bitamina kopurua. Polenak, berez, bitamina asko dauzka eta naturan dagoen fibrarik gogorrena du. Aspaldidanik erabili izan da Errusian, batez ere, prostatitisari aurre egiteko. Baita anemia asuntoetarako ere, polenak gorputzak hartzeko moduko burdina eta hainbat mineral badituelako. Eta jakina, menopausia garaian: bolara honetan gorputzak kaltzioa galtzeko arriskua du, eta horretan polenak kaltzio-aportazioaz aparte, kaltzioaren xurgapena errazten du. Nola aurki dezakegu polena merkatuan? Polenak arroz-ale txiki batzuen antza du. Berez, pilota txiki bakoitza, ale bakoitza erleak atzeko hanka bakoitzean ekartzen duena izaten da. Ale horiek izoztu edo bestela sikatu egiten dira. Sikatu ondo eta azkar sikatu behar da —berrogei gradutik behera—, hartara, propietate gehienak mantentzen baititu. Merkatuan erleak berak dakarrena baina lehorturik aurkituko dugu. Hurrena erregina-jelea aipatuko genuke. Produktu honek, batez ere, ahuldade-egoeran dagoena suspertzeko balio duela esan izan da. Bai, halaxe da. Polenak ere gaitasun hori ere badu, hala ere. Jelea freskoa denean, mingain azpian jarrita hartzen da normalean. Eta egia da baraurik koilarakadatxo txiki bat hartuz gero, suspertu egiten du. Adibidez, gaixotasun baten ondoren edota udaberriko eta udazkeneko makalaldi horien ondoren. Estres-aldian haurrek-eta, jakina da, apetitua galtzen dute. Horrelakoetan ere oso eraginkorra da. Haurrek ere har dezakete, beraz. Bai, bai, haurrek ere har dezakete. Kontua da pixka bat gustu txarrekoa dela, mikatz xamarra, batez ere erregina-jelea freskoa denean. Guk freskoa komertzializatzen dugu. Baina, merkatuan bestelakoak ere aurkituko dituzue. Adibidez, hauts eginda halako kapsula batzuetan. Azken batean, ura kenduta duen erregina-jelea da. Ondoren, marrubi edo limoi zaporea eransten diote aiseago hartzeko. Propolioa ere ez da oso gustagarria. Horretan ez nago, ba, ni ados, begira! Gustu kontua izango da baina... niri propolioa izugarri gustatzen zait: bai duen usaina eta bai zapore aldetik. Baina, hori alde batera utzita, propolioa hemen, Euskal Herri inguruan, azkeneko hamabost-hogei urteko deskubrimendua dela esango nuke. Guk hasieran propolioa erabili erabiltzen genuen, baina ez genion erabilpen terapeutikorik ematen. Orain, ordea, geroz eta indar gehiago hartzen ari da. Propolioa oso ona da azaleko edozein gauzatarako: propietate antibiotikoak ditu, bai bakterizida eta baita fungizida bezala. Horregatik, azaleko bai behatz tarteko onddoak, bai bagina —kasu honetan kontuan eduki behar da ez dela alkoholetan urtutakoa hartu behar, baizik eta obulu moduan— bai hanka azpian, ezpain-ertzetan, ahoan sortzen diren aftak, hortzoietan sortzen diren infekzioetarako eta izugarri ona da eta gainera funtzionatzen du. Azken hamabost urteetan gure esperientzia oso-oso ona da. Egun, uretan nahastuta tantaka hartzen dute askok. Honela hartuz gero, pixka bat kontu gehixeagorekin ibili behar da eta kontuan eduki behar da propolioak batzuetan tentsioa jaitsi, odol-tentsioa jaitsi egiten duela. Beraz, kantitatea ondo neurtu beharko da, ezta? Bai. Adibidez, kolesterolarentzako ona da. Baina, kolesterola altu eta tentsioa baxu duenak kontu eduki behar du, zeren kolesterola jaitsi jaisten du, baina baita tentsioa ere, lehen esan dudan bezala. Kasu hauetan medikuaren aholkuak behar-beharrezkoak dira. Irentsi egiten diren produktuekin oso kontuz ibili behar da propolioaren alergia-kasu batzuk egon litezkeelako. Bestetik, zauriak orbaintzeko oso ona da. Baina, komeni da hasieran kantitate gutxirekin egitea, norbera kontura dadin alergiarik ba ote dion ala ez produktu horri. Amaitu aurretik beste galdera bat: pozoia ere erabiltzen al da? Zertarako eta nola? Pozoia, azken batean, erleen ziztada da, erleen ziztadaren ondorioz sartzen zaigun gaia. Artritis eta erreuma kasuetarako asko erabiltzen da, baita ere, gorputzeko, esango genuke, indarrak berriro martxan jartzeko, eta, baita zenbait disko-herniaren ondorioz sortzen diren nerbioetako minetarako ere —ziatiketarako eta abar— geroz eta gehiago erabiltzen da. Beste erle-produktuek ez dute hainbesteko arriskurik. Horregatik, inor ez dadila hasi produktu honekin, ez baldin bada medikuaren babesean eta esanetara. Zeren egia da akupunturako puntuetan aplikatuz erabiltzen dela erleen ziztada. Baina, alergia-kasua gertatuz gero, beste mundura joan daiteke ziztada batekin. Gaur egun pozoian espezializatutako medikuak badira. Haiekin harremanetan jarri beharko lukete zenbat ziztada, egunean zenbat aldiz, edo zenbat egunean behi, eta non jarri behar den jakiteko. Dena frogatu eta ikusi arte ondo dihoakiola, ezin du gaixoak automedikatu. Argazkia: Pedro Perez.http://www.curandote.com  