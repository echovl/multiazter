Docutec 2006tik aurrera haur bakarrarengatik ere jasoko dira diru-laguntzak Orain arte bigarren haurra izandakoan hasten ziren gurasoak Eusko Jaurlaritzak banatzen duen diru-laguntza jasotzen, bakarrarekin ez zen nahikoa. 2006. urtetik aurrera, ordea, haur bakarrarengatik ere jasoko da subentzio hori. Bizkiak, hirukiak... dituztenentzat ere badira laguntzak. Nafarroan, berriz, hiru seme-alaben guraso izan behar da dirua jasotzen hasteko, baina ama etxetik kanpo lanean badabil lehen haurragatik ere badu laguntzarik. Euskadiko Autonomia Erkidegoan (EAE) bigarren haurragatik gurasoek 1.000 € jasotzen zituzten kolpe batean. Hirugarrenarekin, laugarrenarekin... 1.000 € urteko/umeko, umeak 5 urte bete arte. 2006tik aurrera bestela dira kontuak.            Seme-alabak dituzten familiei laguntzeko egitasmoa, 2006-2010 urte bitarterakoa, garatzen ari da EAEko Justizia, Lana eta Gizarte Segurantza sailean, eta bertan zuzendaritza berri bat sortuko da familia-laguntzak kudeatzeko. Izan ere, Espainiako Gizarte Segurantzatik ere jaso daitezke diru-laguntzak umeak izateagatik. Baina, hauek, bizkiak edo izan ezik, gurasoen diru-iturrien arabera ematen dira, Nafarroan etxetik kanpo lan egiten duten amek jasotzen duten antzera. Beraz, Espainiako eta EAEko diru-laguntzak bateraezinak dira batzuetan. EAEn 2004. urtean aipatutako laguntzarako 64,7 milioi euro banatu ziren 13.409 sendien artean. Etxeko lanak eta etxez kanpokoa nola uztartu          Horretarako beste diru-laguntza batzuk daude EAEn. Ez beti, baina maiz beste laguntza hauek eskatzen dira haurrak jaiotakoan. Etxetik kanpo lanean dabilenak lan-orduen murrizketa eska dezake, edo lan-utzialdia. Bi kontzeptu horietara baliatutako dirua 17,4 milioi € izan ziren 2004an EAEn, 5.656 langilek eskatu zuten lan-murrizketa eta 2.238k lan-utzialdia. Emakumeak ziren eskatzailerik gehientsuenak, %94,9. Gizonezkoen %5.1ek bakarrik ekin zioten lan-murrizketari edo lan-utzialdiari, nahiz eta hori egiteagatik hauentzat dauden diru-laguntzak handiagoak izan emakumeentzakoak baino. Bada besterik: langile autonomoek gaurdaino ezin zuten eskatu horrelako lan-murrizketarik, ez lan-utzialdirik. Badirudi 2006tik aurrera langile-mota honentzat ere izango direla laguntzok. Umea jaiotzeagatik edo adoptatzeagatik dauden laguntzak berberak dira EAEn. Hau da, lehendik haurra izan eta adoptatzen den umea gurasoen bigarrena bada, izango dute dirua, ez seme-alabarik izan ez eta adoptatzen badute. Dena dela, diru-laguntza hauek asko atzeratzen dira haur adoptatua atzerrikoa bada, luze jotzen duelako handik familia-liburua gurera iristeak. Leihatiletako pasarteak          Umea jaio eta hiru hilabeteko epea dago diru-laguntza eskatzeko umea jaiotzeagatik. Gipuzkoako Lan eta Gizartea Segurantzako Lurralde ordezkaritzan esan digutenez bat baino gehiago negarrez hasi zaie epea pasa zaiola esandakoan: "batzuek erreklamatu egiten dute Eusko Jaurlaritzara, Gasteizera, baina alferrik izaten da. Oso gogorra da horrelakoetan sarrera ez ematea inprimakiei" aipatu digu funtzionarioak. Behin emakume bat etorri zen, haurdun, haurragatik diru-laguntza eske. Inprimakiak beteta zekartzan, baita medikuaren agiri bat ere. Agiri horrek zioen haurra noizko espero zuen gutxi gorabehera, eta amak kontrakzioak ere bazituela jada. Jakina, ezin dira inprimakiak eraman umea jaio aurretik. Beste behin hona ezkondutako gizonezko bat etorri zitzaien, frantses hiztuna inondik ere. Gaztelaniaz hanka sartzen zuen batzuetan, hala esan ei zion leihatilakoari: "Bigarren umea izateagatik dagoen saria jasotzera nator. Baina, ez dugu umea horregatik izan, e!". Eta beste behin senar bat etorri zen, eta emaztea ere bai. Emaztea neka-neka eginda, bigarren umea izan berri, eta senarra esanez hirugarrena ere lehenbailehen izan nahi zuela diru-laguntza jasotzeko. Haurra erroldan dagoen lurraldean eskatzen da laguntza, Eusko Jaurlaritzako Lurralde ordezkaritzetan, ez udaletxean. Maiz gertatzen da eskatzaileak errolda-agiri hori gabe joan leihatilara, eta berriro udaletxera itzuli beharra. Udaletxe batzuek, adibidez Irungoak eta Azpeitikoak, eurek tramitatzen dituzte udaletxeari dagozkion inprimakiak. Horrela eskatzaileak ez dauka inprimaki horiekin joan beharrik Lurralde ordezkaritzara, udaletxeak bidali dizkiolako Lurralde ordezkaritzara. Eskatzaile asko hara eta hona ibiltzen dira, ez dakite non eskatu diru-laguntzak eta udaletxera joaten dira lehendabizi, eta gero Eusko Jaurlaritzaren Lurralde ordezkaritzetara, bietara gauza bera eskatzera. Horregatik, lana errazte aldera, zenbait udaletxek telefonoz eskatu diote Gipuzkoako Lurralde ordezkaritzari bidaltzeko herri horretako zenbat herritarrek eskatu duten laguntza, bidaltzeko zerrenda. Udaletxeko bi agiri behar dira: bata umearen errolda, eta bestea, bizikidetzako ziurtagiria. Ziurtagiri honek esaten du haurra gurasoekin bizi dela. Gurasoak banantzen badira, diru-laguntza umearen zaintza daukanak eskatu behar du. Eta hori ziurtatzen duen agiria eraman behar da, jakina. Inprimakiei buruzko zalantza ugari izaten da, baina telefonoz ere ematen dituzte argibideak. Honatx nora deitu behar den: 945.017045, 945.017046, 944.031235, 944.031236 edo 943.023200.