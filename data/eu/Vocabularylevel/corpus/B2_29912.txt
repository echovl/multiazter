Docutec Barruko kamiseta Txorakeria irudituko zaizue, baina barruko kamiseta kentzen dudan arte niretzat ez da udaberria-uda hasten. KARLOS LINAZASORO/  Txorakeria irudituko zaizue, baina barruko kamiseta kentzen dudan arte niretzat ez da udaberria-uda hasten. Erloju fisiologiko bat da niretzat jantzi xume hau, sekulan hutsik egin ez didana. Meteorologiak edo ilargiak edo egutegiak gauza zehatz bat (kasik Jainkozkoa) aginduko dute, sagarrondoak lorez jantziko dira, kantatuko du kukuak, esnatuko da lur antzu urdindua, baina niri kamiseta zuri goxoak esango dit garaia noiz den. Izaten da hor, jakina, une zalantzazko bat, udaberria sasoitsu datorrenean adibidez, kendu-ez-kendu ibiltzen naizena; kamisetarekin bero, eta kamisetarik gabe gustura baina beldurrez, katarro eta haize bolada eta pneumonia eta enfisema eta prostata eta otitis eta halakoen beldurrez. Horiek denak, eta horiek baino gehiago ere bai, konturatzerako harrapatzen baitira, santiamen gaizto batean. Eta gero kontuak. Beraz, zalantzaren dantza horretan, barruko kamisetaren agindua argia eta zuhurra izaten da: «ez nazak ken». Eta jaramon egiten diot, noski. Hobe baita izerdi puskatxo bat, gaixotasun irremediable bat baino. Larritu egiten naiz apirilean edo maiatzean mendizaleak petxua agerian, izerdi patsetan, ikusten ditudanean. Mendian ibiltzen ez dakiten seinale. Gero ezbeharrak gertatzen direla, izugarrikeriak, koaitak. Ez dira, ba, gertatuko! Eta dena, exhibicionismo hutsagatik! Baina, tira, horrela jarrita dago mundua, gorputzak erakusten aldera, eta barruko kamiseta lehenbailehen kentzearen jaidura hau da gizartearen gainbehera espiritualaren sintomarik argienetakoa, argiena ez bada. Horren kontra, baina, ez dago gauza handirik egiterik: informazioa eta hezkuntza, guztiz berandu baino lehen