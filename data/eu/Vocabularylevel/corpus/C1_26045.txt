Docutec Bizidunetatik eratorritako energia Energia lortzeko landareak erabiltzearen aukera aztertzen da artikulu honetan. Biomasa iraganean galdutako eginkizuna berreskuratzen ari da. Biomasa prozesu biologikoen bidez sortutako edozein materia organikori deritzo, baina materia bizia deskribatzeko erabiltzen den hitz zientifikoa izateaz gain energia—iturria ere bada. Landare biziak, zura, nekazaritza eta abeltzaintzako hondakin solido organikoak energia berriztagarrien buruan jar daitezke laster.* Iraganari azaletik begiratzea nahikoa da biomasa—energia gaurko asmakuntza ez dela ohartzeko. Hain zuzen, sua modu emankorrean erabiltzen ikastearekin batera hasi zen gizakia biomasa—energiaz baliatzen. Berotzeko edo janaria prestatzeko egurra erre besterik ez da egin behar horretarako. Biomasa, beraz, gizakiak erabilitako lehen energia—iturria izan zela esan daiteke. Gaur egun ere, herrialde industrializatuak alde batera utziz gero, egurra da oraindik toki askotan bero—iturri nagusia.Eta ez hain aspaldi ere egurikatza egiteko txondorrak han eta hemen ikus zitezkeen Euskal Herriko basoetan. Baina industria—iraultzaren garaian erregai fosilak gailendu zirenean, biomasa baztertu egin zen, industrializatutako herrialdeetan behintzat, eta ez da urte asko berriz indartu dela. Askotariko energia Erregai fosilak amaitzen eta planeta berotzen ari dela eta, hautazko energia—iturriek geroz eta babes handiagoa dute. Energia berriztagarriek etorkizunean eginkizun garrantzitsua beteko dutela uste da eta biomasak aukera handiak dauzka berriztagarrien buruan jartzeko. Izan ere, beste iturri batzuek ez dituzten abantailak dauzka. Eguzki—energiak eta energia eolikoak, guztien ahotan dauden bi aipatzeagatik, hainbat muga dituzte sortzen duten energiari begiratzen bazaio: indar mekanikoa, elektrizitatea eta beroa ekoitz ditzakete, baina ez gehiago. Biomasak, ordea, beroa eta elektrizitatea ekoizteko balio du, baina biomasatik, erre daitekeen gasa erator daiteke, edo tanketan bildu eta bonba bidez banatuko den likidoa. Biomasa erregai solido, likido edo gasezko bilaka daiteke eta, diru—ezartze txikietatik abiatuta, erregai fosilak ordezka ditzake etorkizunean. Ikerketa batzuen arabera, 2050erako biomasa elektrizitatearen bostena eta erregai zuzenen bi bostenen iturria izango da, bereziki herrialde industrializatuetan. EAEn, adibidez, biomasa energia berriztagarrien % 78 da 2005 Energi Estrategia Planean. Jatorria eguzkian Biomasa—energia, funtsean, energia kimikoa da, bizidunen ehunetan dauden konposatuek metatua dutena, hain zuzen ere. Konposatu horien guztien azken jatorria landareetan gertatzen den fotosintesia da. Fotosintesian landareek eguzkiko energia materia organiko bilakatzen dute. Ondoren, animalien erreinuak, gizakia barne, materia organikoa bereganatu eta eraldatu egiten du. Fotosintesi—prozesuaren errendimendua oso txikia bada ere, Lurra estaltzen duen landare—azalera handia izaki, energia—iturri ugaria da. Biomasaren jatorria animaliak edo landareak izan, haren ezaugarriak aldatu egiten da. Landareetatik sortutako biomasak karbohidrato gehiago duenez, eta horiek energia lortzeko eraginkorragoak direnez, landare—biomasa da energia ekoizteko baliagarriena. Animalia—biomasa, ostera, ez da hain egokia energia ekoizteko. Gaur egun biomasa—ekoizpen eta aprobetxamendua bi alor hauetan garatu da bereziki: hondakinetako biomasa eta energia ekoizteko laboreak. Hondakinak bai era naturalean sortuak bai giza jardueren ondorioz sortuak izan daitezke. Basoetako sastrakak edo eroritako zuhaitzak hondakin naturalak dira eta energia ekoizteko oso egokiak, energia—eskaria oso txikia den lekuetan bakarrik ustia baitaiteke basoa sistematikoki. Izan ere, gaur egun basoak galtzen ari dira planetako lurralde askotan. Horregatik, sastraka eta basoa garbitzean sortzen diren hondakinak aprobetxatzea da egokiena, baita zur—industriako hondakinak erabiltzea ere. Hondakin horietatik uste baino energia gehiago atera daiteke, gainera. Basogintzan, nekazaritzan, abeltzaintzan, industrian sortutako hondakinak edo hirietako zabor eta hondakin organikoek ere biomasa—energia ekoizteko balio dute. Horiek askotan biogasa ekoizteko erabiltzen dira eta biogasa, nagusiki metanoz osatua, elektrizitatea ekoizteko erre daiteke. Euskal Autonomia Erkidegoan elektrizitatea zaborretik ekoizten duten hiru instalazio daude. Bizkaiko BioArtigas, Gipuzkoako BioSanMarkos eta aurten irekitako Goierriko BioSasieta. Nekazaritza energetikoa Energia ekoizteko laboreak energia lortzea beste helbururik ez duten laboreak dira. Brasilen eta Estatu Batuetan, adibidez, azukre—kanabera eta artoa automobiletarako erregai gisa erabiltzen den etanola lortzeko ustiatzen dira. Etanola autoen gasolinarekin nahasten da eta, horri esker, berunik gabeko gasolina prestatzen dute. Biomasa—erregai gisa azkar hazten diren zuhaitzak, zerealak eta landare—olioak erabiltzen dira normalean. Horiek lantzea degradatutako lurrak leheneratzeko bide paregabea dira eta landareak energia ekoizteko erabiltzen direnez, balio erantsia dute. Dena dela energia ekoizteko laboreen gainean eztabaida ugari dago. Errentagarritasuna dela eta, batetik, eta elikagaiekin sortzen duten lehia dela eta, bestetik. Elikagaiek, noski, lehentasuna dute eta, horregatik, biomasa—energia ekoizteko laborantza ongi aztertu behar da elikagaiekin lehia ez dezan. Zenbait herritan, hondakinak erabili beharrean, energia sortzeko soro bereziak prestatzeko tentazioa handia da eta horrek, elikagai gutxiago hazteaz gain, soro berriak lantzeko basoa neurririk gabe botatzea ekar dezake. Zenbait kasutan, ordea, elikagaiak eta energia batera ekoiztea abantaila dela ikusi da, azpiegiturak eta egoera ekonomikoa hobetzen direnean elikagaien produkzioak gora egiten baitu. Lehia ez da gertatzen biomasa uretan hazten denean. Horretarako landare interesgarria uretako hiazintoa da, landare—erreinuan biomasa gehien produzitzen duen landarea: ehun bat tona biomasa urteko eta hektareako. Alga mikroskopiko interesgarriak ere badaude, duten tamainarako biomasa—pila ematen dutenak. Energia lortzeko nekazaritza edo baso—espezie zenbait haztea oso egokia da ingurugiroko karbono dioxidoarenaren balantzerako eta, baita naturaren egoera hobetzeko ere. Biomasa erretzean isuritako karbono dioxidoa laboreek xurgatzen dute berriz eta horrela karbono dioxidoaren balantzea hutsean geratzen da. Biomasa erabiltzeko teknologia badago, baina prezioak dira muga nagusia. Petrolioaren prezioa, orain ikaragarria iruditzen bazaigu ere, faltsua da, ez du ziklo osoa kontuan hartzen eta horregatik da garestiagoa biomasa. Baina ez da erreala. Erregai fosilekin zikindutako atmosfera garbitzea bioerregaiak merkaturatzea baino askoz garestiagoa da. Garapen bidean daudenentzako aukera Biomasan oinarritutako energia—sistemak ingurugiroari mesede egiteaz gain, azpigaratutako herrialdeak zulotik ateratzen lagun ditzakete. Izan ere lanpostuak sortzeko bidea dira, biomasa ekoizteko eskulan handia behar baita. Horregatik, nekazaritza—guneak garatzeko bide egokia direla uste dute azpigaratutako herrialdeetan lanean dabiltzanek. Horien artean Nazio Batuen Nekazaritza eta Elikadurarako Erakundea (FAO) ari da lanean. Biomasa ekoitzi, eraldatu eta merkaturatzean beste energia—jarduerak baino askoz lanpostu gehiago sortzen dira eta aldi berean diru—ezartze txikiagoa eskatzen du, bai hasieran bai beste urrats guztietan ere. Biomasak energiaren deszentralizazioa ekar dezake eta industrializatu gabeko nekazal—guneetara elektrizitatea eta ura eraman. Bestalde, biomasa eraldatzean sortzen diren azpiproduktuek eskualde haietako nekazaritza—ekonomiak bultzatzeko balio dute: sastraka eta adarrak erre eta beroa lortzeko erabil daitezke; hondakin batzuk ongarri gisa onak dira eta ongarri kimikoak ordezka ditzakete edo animalientzako elikagai izan daitezke.    