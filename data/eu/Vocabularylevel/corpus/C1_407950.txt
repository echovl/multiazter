Docutec Jon Lamarka: " Gaztea markaren atzean kalitatezko euskal hedabide bat ikusi behar da" Jon Lamarkak (Donostia, 1963) aurki Gaztea irratiko arduradun gisa urtea beteko du, telebistan programak koordinatzen eta zuzentzen urte asko eman ondoren. Elkarrizketaren harian, hedabide batetik besterako jauziak ekarri dizkion onurak aipatzeaz gain, Gaztea irratiaren ezaugarriak nabarmendu ditu: "Gure lurraldean sortzen diren talde eta kontzertuen berri modu entretenigarrian eman nahi dugu". Are gehiago: "Gazteak egiten duen musika-eskaintzak kalitatea oinarrian duenez, Europa eta munduan entzuten den musika, lehenik eta behin Gaztean entzungo dugu". Honela jardun du Jon Lamarkak elkarrizketan zehar. Gazteako programez, lan-taldeez eta hainbat makro jaialdirekin Gazteak dituen hitzarmenez ere aritu da. Nolakoa izan da telebistatik irratirako jauzia? Moldatu al zara? Egiguzu urtebete honen balorazioa: Beharko moldatu! Ari naiz pixkanaka egokitzen, baina gauza berri asko ari naiz ikasten. Gaztea egiten duten lan-taldekideek beren zeregina ondo ezagutzen zuten ni iritsi aurretik. Eta Gaztearen helburuak argi zituen etxeak eta baita lan-taldeak ere. Trena abian hartu dut nik, eta haren martxara egokitze-prozesuan eman ditut lehen hilabete hauek. Aldaketa jauzi handia izan da. Irratia eta telebista, biak komunikabideak izanik ere, ezberdinak dira. Nork bere gakoak ditu. Hori dela eta, aukera polita eta interesgarria da aldaketak eskaini didana. Beti ikasten, aspertzeko betarik ez! Nik ETBn urte mordoxka eman ditut, batik bat programatan. Eta, edozein lantegitan gertatzen den bezalaxe, lankideak ondo ezagutzen dituzu, badakizu nori zer eta noiz eskatu. Jende-talde berri batean lanean hasteak nolabaiteko heziketa psikologikoa eskatzen du. Baina telebistatik dakardan esperientziak irratirako zein neurritan balio dezakeen, eta irratiak erakusten didana telebistan nolako aplikazioa izan dezakeen aztertzea gustatzen zait. Aisialdia eta umorea, telebistan zein irratian ezberdin lantzen dira, baina funtsean oinarri bera dute biek. Irrati eta telebista arteko zubiak estutu beharko genituzke, bi komunikabideen artean asko baitago ikasi eta erakusteko. Dena den, balorazioa egiterakoan, horrelaxe laburbilduko nuke: irakasle banintz, urte hau apunteak prestatzen eman dut. Orain, klaseak ematea tokatzen zait! Gaur egun Gaztea da baina Euskadi Gaztea gisara jaio zen irrati hau. Zer dela eta marka-aldaketa? Marka-aldaketa ni etorri aurretik egina zen. Irrati honek oso garai onak izan ditu hemezortzi urte hauetan. Baina musika eskaintzen duten irratien artean konpetentzia handia dago, eta produktu ona eskaintzeaz gain, entzuleek zer nahi duten ere kontuan izan behar dugu eta, besteak beste, irratiaren marka eguneratu egin behar da noizean behin. Marka-aldaketaren xede nagusia gure irudia sendotzea, eguneratzea eta erakargarri egitea da. Dena den, marka-aldaketa produktuaren kalitatearekin bat dator. Asko pentsatzen dugu zer eskaini behar dugun. Gure entzule eta bezeroak zerekin harrituko ditugun, zer nahi duten, kontuan hartzen dugu beti. Gaztea jarraitzen duen edonork beste hainbat kate edo atari ere jarrai ditzake beste hizkuntzatan (gaztelaniaz edo ingelesez...) Zer du bereizgarri Gazteak? Zinean jeneroak daude. Esaterako, bakeroen pelikulek ezaugarri zehatzak dituzte. Telebistan beste horrenbeste gertatzen da: 50X15, Mihiluze, Gran Hermano... lehiaketak esaterako, jenero bereko formatu ezberdinak ditugu. Musika-emisora irrati jenero bat da. Eta gure helburu eta erronka behizain-pelikula on bat eskaintzea da. Alegia, besteengandik bereizten jakin behar dugu eta ahal den neurrian originalak behar dugu izan irratia egiteko orduan. Gaztearen indarretako bat —eta ahulezia ere bai kasu batzuetan— hizkuntza da. Euskaraz egiten dugu DiDa bezalako goizaldeko entretenimendu-programa umoretsua, euskaraz irrati-formula, euskaraz iluntzeko magazin eta programak (disko musika, funky saioak...). Gainera, Gaztea da, tamalez, euskal musika jartzen duen irrati-etxe bakarrenetakoa. Euskal talde onak izan badira, eta horiek Gaztean baino ez dira entzuten. Magazinetan ere, gure lurraldean sortzen diren talde eta kontzertuen berri ematen dugu, eta haratago joan nahi dugu, musikaren alorrean hemen gertatzen den guztiaz modu entretenigarrian informatu. Eta azkenik, beste ezaugarri bat aipatze aldera, kalitatea aipatuko nuke. Gazteak egiten duen musika-eskaintzak kalitatea du oinarrian. Hori dela eta, Gazteak bertakoentzat bertakoa eskaini nahi du, baina gure irratiko entzuleak Europa eta munduan entzuten den musika, lehenik eta behin Gaztean entzungo du. Gaztean entzuten den musikari garrantzi handia ematen diogu. Azken finean, euskara ulertzen ez duenarentzat ere egin nahi dugu irratia, eta kalitatezko musika-eskaintzak aparteko irratia egingo gaitu. Gaztearen programazioak aldaketa izan du musika edukietan (estiloan). Zergatik? Zein da emaitza? Gazteak ahalik eta entzule kopururik handienera iritsi nahi du, bere nortasuna eta ezaugarriak galdu gabe. Askotan entzuten da irratiak musika-tendentziak markatzen dituela, baina nik ez dut hain argi. Garai batean, disko denda batean sartzen ginen eta orduak ematen genituen diskoak entzuten. Eta irratia ere hortxe zegoen, disko, talde eta kontzertuen berri emateko. Egun, neurri handi batean, Internetek egiten du denden lana. Entzulea, askotan irratien aurretik joaten da, eta bere gustuak oso kontutan hartu behar ditugu programatzeko orduan. Pop-rocka, eta disko musika nagusitu da beste estiloen gainetik. Musika-zerrenda astero erabakitzen dugu, eta bilera gogorrak izaten dira, ezer galdu ez dezagun (talde berriren bat, azken hita...). Gazteak bilatzen duen doinua ere aintzat hartzen dugu. Geure boza izan behar dugu. Gainera, iluntzean ditugun magazin programek entzule kopuru handia dute, eta musika estilo zabalagoa eskaintzen dugu formulatik at. Asteko zerrenda aipatu duzu. Musika-zerrenda osatzerakoan, zein morrontza izaten duzue? Egia al da interes handiak izaten direla diskoetxeen aldetik? Bai, egia da, eta naturala, bestalde. Haiek ere diskoak saldu behar dituzte, nahiz eta egun CDak saldu baino kontzertuak ateratzea bilatzen duten diskoetxe eta promotorek. Kanpoko diskoetxe handietatik izaten dira eskaintzak eta eskaerak, eta bertako diskoetxeetatik ere bai, jakina. Diskoetxe bakoitzak bere disko edo taldea onena dela salduko dizu, eta horien guztien artean batzuk bakarrik aukeratu behar dira, produzitzen den guztia ezin delako sartu. Baina Gazteak ez du inorekiko morrontzarik. Estatukoekin alderatuz, irrati txiki bat gara. Eta zentzu horretan, mendiko espedizio txikien antzera, abantaila daukagu: gerri malgua aldaketak egiteko eta morrontzarik ez. Zerbait izatez gerotan, Euskal Herrian bertan ekoizten den musikarekin konpromisoa daukagu, nahiz eta beti eta guztiekin ezin izaten dugun konplitu. Goizeko magazina ("DiDa") Joseina Etxeberria, Edurne Garmendia eta hainbat pertsonaiaren eskutik umorez beteta dator egunero. Esatari ezagunak dira hauek Gazteako entzuleentzat. Guztien artean nolako saioa osatzen dute? Goizeko 6etan sartzen da Joseina, motorrak berotzeko. 7etan Edurne eta Mikel (eta bere fikziozko pertsonaia guztiak), goizaldeko lehen orduak modu arin, entretenigarri eta umoretsuan hasteko prest. Entzule mordoa duen saioa da, eta nik uste arrakastaren gakoa taldean dagoela. Oso ondo "koipetutako" taldea da, eta dela Jon Gotzon euskaldun berriarekin, dela kolaboratzaileekin, giro ona eta katxondeoa erraz lortzen du. Asko inprobisatzen dute denek eta oso programa freskoa egiten dute. Musika aukeraketak ere garrantzi handia du, eguna animoso eta goian hasteko. Saio eta komunikatzaile berriak (Arkaitz Basterra, esaterako...) ere badira programazioan, ezta? Bai, beharko egon. Mugimenduan egon behar dugu beti, eta ahots, kazetari eta eduki berriak eskaintzeko obligazioa daukagu, entzulea erne eduki nahi badugu, behintzat. DiDan kolaboratzaile berriak topatzen ditugun bezalaxe (Martxelo Sotes hasi da berriki pertsonaien imitazioak egiten), saio berriak egiteko komunikatzaile berriak ditugu. Arkaitz Basterra da azken fitxaketa. Maider Segurola lankidearekin batera Cool Club saioa egiten du. Munduari bira ematen diogu, eta munduko diskoteka coolenetan entzuten den musika erakargarri eta puntakoena ekartzen digute. Non daude Gazteako estudioak? Donostian ala Bilbon egoteak ba al du programazioaren ezaugarrietan eraginik? Donostian daude gehienak, baina Bilboko estudioetatik ere egiten dira egunero zenbait ordu. ETB 3n egiten den Gaztea bideoklip saioa orain Bilbotik egiten da, esaterako. Baina, programazioaren aldetik ez dago alderik. Zenbait kasutan, esatari bat Donostian da, beste bat Bilbon eta gonbidatuak batean ala bestean. Egia da Bilbon gure marka ezagutzeko ahalegin berezia egin nahi dugula. Audientzien azken datuetan, berriz ere oso emaitza onak lortu ditugu, Gipuzkoan batez ere. Baina Bilbon ez gara hain ezagunak. Eta bertan egotea inportantea da. Gainera, Bilbo musika-jaialdi, talde eta ekitaldietan oso aberatsa da. Bilbo BBK Live bezalako makro jaialdi batzuetan irrati ofiziala zarete. FNAC-ekin ere hitzarmena duzue... zer moduzko esperientziak dira hauek guztiak? Esperientzia onak. Irrati txiki bat gara, baina komunikazio-talde handi baten barruan gaude. EITB taldearen indarra handia da, eta horrelako hitzarmenak egiten ditugunean, oihartzun handia lortzen du dena delako ekitaldiak, eta denak irabazle. Guk haien beharra daukagu, haiek gurea. Bestalde, irrati gisa garrantzi handia ematen diogu bertan egiten denaren berri emateari. Harro gaude, ahal den neurrian, bertan izaten diren kontzertu handi zein txikien irratia izateaz, eta bide hori jorratzen jarraitu behar dugu. Aipatu dituzunez gain, beste batzuekin ere iristen gara horrelako akordioetara: Gasteizko Azkena Rock jaialdia, Barakaldoko Rockstarren ematen diren kontzertu asko, Kafe Antzokiko ETB3ko Gaztea Live kontzertuak... Edukiak eduki, batik bat gizartean geure tokia sendotzea eta marka ezagutaraztea bilatzen dugu. Jendeak Gaztea markaren atzean musika ona, entretenimendua eta kalitatezko euskal hedabide bat ikusi behar ditu.