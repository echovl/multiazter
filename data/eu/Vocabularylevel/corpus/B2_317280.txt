Docutec Anjel Alkain: "Baldin badago programa bat euskararen gainean gogoeta egiten duena, gurea da" Anjel Alkain Wazemank telesaila sortu zuen aktorea da. - Zuen 'toma faltsu' horietan irribarrez azaltzen zarete, baina pentsatzen dugu telesaio honen atzean lan handia eta neke handia dagoela. - Izugarria. Gai aukeraketa bat egin behar da, gero pertsonaiak marraztu, gero esketxak idatzi, pentsatu zeintzuk funtzionatu dezaketen eta zeintzuk ez... Gero ikasi, grabatu, posproduzitu... Lan asko dago. Eta dauzkagun baldintzak ere... Ni ez naiz kejaka hasiko, baina gure mugak ditugu, ez bakarrik euskaraz delako. Tolosara gustura joaten naiz txotxongiloen jaialdia dagoenean, eta akaso ikusten dut argentinar bat eta esaten dut nere artean: ze ona! Igoal ez da teknikoki oso ona, baina hitz egin, nola! Nik, telesaio hau diseinatzen hasi nintzenean, esan nuen nerekiko: «Hemen sudamerikar kuadrilla bat behar diagu!» Eta nik uste dut gu bagerala hori. - Bai, hitz-jario ederreko lagun-taldea ematen duzue. - Naturaltasuna dugu. Niri, zenbaitetan, telesaioetan-eta, tokatu zait lan egitea euskaraz nahiko lan zeukan lagunen batekin. Errealitatea horrelakoxea da. Guk era guztietako esketxak egingo genituen, badakit: oso onak, onak, erdipurdikoak, txarrak... baina rollo ona transmititu izan dugu beti, eta rollo ganberroa. Eta euskararen munduak horixe behar du. Azken batean, beste hizkuntzetan gertatzen den bezala. Eta hori lortzen ez dugun bitartean, ba gauza kontserbadoreak eta elitistak egiten ariko gara. - Zuen telesaioan, azpi-azpian, oinarri-oinarrian, hizkuntza dago. Euskaltzaindiari buruzko esketxak egin izan dituzue, orain Mañukortaren pertsonaia sortu duzue, bere hizkera berezi horrekin, eta hor dago baita ere tabernari gailegoaren euskara zelebre hori... - Pozten naiz hori entzunda. Zeren, juxtu gure programa hasi eta handik gutxira, azaldu zen egunkari batean gure programak ez zuela euskara-arduradunaren beharrik. Eta alderantziz da, baldin badago programa bat euskararen gainean gogoeta egiten duena, gurea da. Ez bakarrik euskalkiei buruz. Azken batean, saiatzen gara kaleko jendeak bezala hitz egiten. Espainiako telebistan, Flok ere kaleko jendeak bezala egiten du. - Nik uste dut, interpretazioak baino gehiago, gidoiak egiten duela handi telesaio bat. - Bai, hala da. Gidoia oso-oso garrantzitsua da. Gure programan, gauza klabea, gaien aukeraketa izan da. Horretan ere gogoeta dago. Adibidez, aukeratu dugu Mañukorta esketx berriak egiteko. Zergatik? Besteak beste, Gipuzkoa eta Bizkaiaren artean zubia izan daitekeelako. Ezagutzen dugu piska bat mundu hau, eta badakigu Mañukorta bertso-saio asko egiten ari dela gazte-asanbladek deituta. - Bai zera! - Bai, bai. Gainera, euskarazko telesaioa izanik, mugatuta gaude pertsonaia aldetik. - Gauza ganberroa egin nahi duzue, baina telebista publiko baterako ari zarete. Korrektotasuna eta ganberrotasuna nola konbinatzen dira? - Hor adin kontua ere bada. Nik berrogei urte ditut eta taldean zaharrena naiz. Gure gidoilari taldean, nahita, gazte jendea sartu genuen, gero ikusle gazteak erakarri nahian. Eta lortu genuen, baina emisioaren ordu-aldaketarekin, gazte jende hori galdu egin dugula uste dut. Nik uste dut lortu genuela euskararen inguruan mugitzen ez zen jende gaztea gureganatzea -ikastolatik pasatako jendea, hala ere- esaten zuena: «¿Mira qué programa en el canal de la pelota!» Oso esaldi adierazgarria da. Nik uste dut horrek meritu gehiago daukala hamar mila familia erakartzea baino. Programa astearteetan ematen zutenean gazte jendea bageneukan ikusten. Orain, larunbatetan, ba ez dut uste. ETBren apustua hori izan da eta kitto! Baina zertaz ari ginen? - Ganberrotasunaz, politikoki ez zuzenaz... - Horretaz oso gogoeta gutxi egin dugu, eta hori seinale ona da. Erabaki dugu politika konturik ez aipatzea. Ez dugu nahi. Hemengo politikariek ez dute jokorik ematen, ezta umorea egiteko ere, tristea da esaten ari naizena, baina hala da. Eta politikarekin bezala, futbolarekin: ni nazkatuta nago Reala-Athletic eta Gipuzkoa-Bizkaia kontu horiekin.