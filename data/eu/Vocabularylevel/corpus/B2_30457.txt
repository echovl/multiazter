Docutec Mesfidantza Mesfidantza da adiskidetasunaren minbizia. Mesfidantzak begirada aldatzen du. Eta ikuspuntua. Eta pixkanaka lagun zena zergatik zen lagun galdetzera eramaten zaitu. Heriotzarekin ez lotzeko mezua zabaltzen dute horretaz dakitenek. Badela itxaropenerako motiborik. Bi bide seinalatzen dituzte aurre egiteko: prebentzioa eta garaiz harrapatzea. Ez dira ausartzen sendatu litekeela esatera, baina ziurtatzen dute gaixoaren biziraupena, bizitzeak beretzat nahi dituen ezaugarri duinenekin. Eta ikertzen ari dira. Etengabe. Denok ezagutzen ditugu minbizia izan dutela kontatzeko gai diren pertsonak. Denok egin dugu negar kontatzeko aukera galdu zutenengatik. Ez dago itxaropenik, ordea, mesfidantzarentzat. Ez du osagarri genetikorik, eta bizitza ohitura jakin batzuei lotzea ezinezkoa da. Edo gutxienez, ez dute oraindino jakinarazi. Eta okerragoa oraindik, ez dirudi inoren ikerketagai denik. Mesfidantzak begirada aldatzen du. Eta ikuspuntua. Eta pixkanaka lagun zena zergatik zen lagun galdetzera eramaten zaitu. Lagun zenak erabili nahi zintuelako zela lagun pentsatzeraino. Eta ez dago autoestimuarentzat eraso sotilagorik lagun-ustekoak, konfiantza eman zenion hark, zugandik konfiantza ez zen zerbait nahi zuen susmoa baino. (Beno, bai. Susmoa egia izatea. Baina hori ez da mesfidantza.) Mesfidantzak ezkutuan hondatzen ditu bizirauteko behar dituen harreman-hariak eta azaleratzen denerako beranduegi erremedioa jartzeko. Agerian kozkor txiki bat dirudienak barrena ustel dezake. Adiskidetasuna hiltzeraino. Pixkanaka.