Docutec Ajea edo biharamuna       Gorakoak, buruko mina, bihotzerrea eta neke-sentsazioa. Horiexek dira aje edo "biharamunaren" sintoma deserosoak, sarritan egun batean baino luzaroago irauten dutenak. Baina, hala ere, alkoholaren kontsumoak gora egiten du urtetik urtera, gazteen artean gero eta usuagoa izanik.     Normalean alkoholik edaten ez dutenek, edo inoiz gehitxo kontsumitzen dutenek, beren larruan ezagutuko dute "gainetik kamioi bat pasatzeak" uzten duen sentsazioa. Askoren galdera da zergatik eragiten dituen alkoholak sintoma horiek, baina adituen erantzunak urriak bezain eskasak dira. Izan ere, ezer gutxi dakigu bestondoaz; ezagutzen ditugu alkohol-intoxikazioaren ondorioekin lotutako mekanismo fisiopatologikoak (bestela esanda, zergatik mozkortzen garen) eta kontsumo kronikoaren edo abstinentzia-sindromearen efektuak.     Dena den, gauza frogatua da ajea ez dela etanolak soilik eragiten duen zerbait. Gehiago esango nuke, normalean metanolarekin adulteratutako edariek eta edari alkoholikoak elaboratzeko zenbait substantziak eragiten dituzte sintoma horiek. Esaterako, edari alkoholdunei (edari ilunei) hainbat gai nahasten zaizkie, jatorrizkoaren kolore bera edo antzekoa emateko. "Garrafoikoak" esaten zaien edariak sarritan egon ohi dira metanolarekin faltsutuak.     Alkoholak giza gorputzean dituen eraginak hainbat faktoreren mendean daude: pertsona bakoitzaren ezaugarriak, ingurumeneko faktoreak, zer eta zenbat edaten den, etab. Dena den, buruko minak, ondoez orokorra, gorakoak, beherakoak, anorexia, dardara eta nekea nahiko sintoma arruntak eta ohizkoak izaten dira. Gizabanako bakoitzaren ezaugarri genetikoek zerikusi handia dute, noski, eta horregatik pertsona batzuk alkoholaren eraginen aurrean sentiberagoak dira besteak baino. Arraza, sexua edo pisua faktore erabakigarriak dira, eta baita alkohola edateko pertsona bakoitzak duen historia propioa ere. Pertsona batek itxuraz mozkortu gabe edaten 'asko aguantatzearen' arrazoia izan daiteke bere tolerantzia-maila gehitzen hasi dela, eta horrek adikziora eta alkoholismo kronikora eraman dezake pertsona hori.     Alkohol asko kontsumitzearen ondorioz, gorputzak beste modu batera erreakzionatzen du eta tolerantzia esaten zaiona agertzen da: horrek ez du esan nahi alkoholak eraginik ez duenik, pertsonak gero eta gehiago edan beharra daukala baizik, alkoholari eskatzen dizkion eragin psikologikoak edo fisikoak lortzeko. Eta gehiago edate horrek, begi-bistakoa den bezala, arrisku eta kalte handiagoak dakartza gorputzarentzat.     Behin gogotik edan ondoren iristen da gorputzarentzako faserik nekezena: alkohola kanporatzea eta biharamuna nola edo hala pasatzea. Alkohola gai toxikoa da, eta gorputzeko organo eta sistema guztietan kalteak eragiten ditu. Nerbio-sistemari eta garunari erasaten die batez ere, eta hortik datoz horditasuna eta ondorengo ajea bezalako eraginak, baina gorputzeko beste edozein organo ere kaltetu dezake. Alkohola berehala xurgatzen da, urdailean hasten baita prozesua eta ez hesteetan (botikekin gertatzen den bezala). Xurgapena oso bizkorra da, eta kasu batzuetan 10-20 minuturako lortzen da odoleko kontzentrazio maximoa. Behin urdailera iritsi denean, alkoholak urdaileko paretak zeharkatzen ditu eta odolera pasatzen da, heste meharrera, eta hemendik gibelera eta gainerako gorputz-ataletara. Gibela arduratzen da alkohola metabolizatzeaz, eta horregatik eragiten ditu kalte toxiko gehienak gibelean. Edandako alkoholaren % 90 gibelean metabolizatzen da, ondoren kanporatzeko. Izerdiaren edo hatsaren bidez % 10 besterik ez da kanporatzen.     Aditu guztiak bat datoz esatean asko tardatzen dela alkohola erabat kanpora botatzen. Gibel osasuntsu batek zazpi-zortzi gramo inguru alkohol kanporatzen ditu orduko, eta horrek ardo-baxoerdi bat edo garagardo-kaña baten balioa du. [120 miligramo kiloko eta orduko]. Zeren eta alkoholarekin gauza bitxi bat gertatzen baita: kanporatzeko abiadura konstante mantentzen dela. Bestelako botikekin ez bezala —farmakoak zenbat eta gehiago hartu, orduan eta gehiago iraizten dira—, alkohol gehiago edateak ez du esan nahi gure gorputzetik gehiago edo bizkorrago kanporatuko denik. Batetik, ez da gehiago edo azkarrago kanporatzen; eta, bestetik, askoren desesperaziorako, ez dago gau osoko bestondoa edo biharamuna arinduko duen erremedio miresgarririk. Ez dago odolean alkohol-maila gutxituko duen substantziarik. Alkoholemia jaisten duten pilula edo botika horiek guztiak mito hutsak dira, edo salmentak gehitzeko egindako publizitate iruzurtia. Ez da zientifikoki frogatu ezein substantziak odoleko alkoholaren maila gutxitzen duenik, alkohola edan eta gero.     Erremedio bakarra etanol ahalik eta gutxien kontsumitzea da, eta gorputzari bere egoera normala berreskuratzen laguntzea edari errehidratatzaileekin: alegia, gutxi edan gauean eta, bestela, gure gorputza hidratatzeko edariak hartu biharamunean. Saldak eta zukuak gomendatzen dira bereziki; hala ere, gauza gaziak hartzen dira gustura. Zergatik ote? Alkohol gehiegi ahoratzeak elektrolitoak eta ioiak galtzea dakarrelako, eta horiek berreskuratu beharra dagoelako.     Pertsona bat egoera horretan dagoenean, normalean, alferrik izaten da ohitura bikain baten abantailak goraipatzea: Edateko asmoa baduzu, edan ur asko, horrek deshidratazio-prozesua saihestuko du-eta. Biharamunean ura edatea ere komenigarria da, galdutako likidoa berreskuratzeko. Inolaz ere egin behar ez dena alkohola edatea da (sarritan hori egitea gomendatzen den arren), lan egitera behartzen baitugu gorputza. Kafe ondo kargatuak ere ez du asko laguntzen: neke-sentsazioa bai, arintzen du, baina diuretikoa denez, likidoen galera dakar. Garai batean nahiko modan egon zen gosari bezala ogi txigortua hartzea, eta gezurra badirudi ere lagungarri izaten da, ogi txigortuak duen karbonoak iragazki moduan jokatzen baitu digestio-sisteman. Ondoeza arintzeko arrautzak ere egokiak izaten dira (zisteina dutelako), edo baita platanoak ere (potasioari esker). Eta, noski, B eta C bitaminaz osatutako gehigarriak, bai ajeari aurrea hartzeko eta baita biharamuneko ezinegona arintzeko ere. Biharamunari aurrea hartzen laguntzen duten gomendioak: Mantso edan, urdaila beteta daukazula Kopa baten eta bestearen artean ura edan, horrek deshidratazio-arriskua gutxitzen du-eta. Saihestu alkohol-graduazio gehien duten edariak: koñaka edo whiskia, esaterako.