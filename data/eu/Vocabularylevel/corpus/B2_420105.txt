Docutec Eneritz Erkizia: Goiztiarren zainketa Eneritz Erkizia erizaina da eta Donostia Ospitalean ari da lanean, Neonatologiako Zerbitzuan. Haur jaioberriak dira, beraz, Eneritzen eguneroko jarduneko protagonista nagusiak, eta horiexek hartuko ditugu elkarrizketa honetako hizpide. Neonatologiako Zerbitzuan haur jaioberri guztiekin egiten duzue lan, ala haur jaioberrien talde berezi jakin batekin? Berez, haur jaioberri guztiekin egiten dugu lan, zeren zerbitzua hiru eremu ezberdinetan dago banatuta. Lehenengoa da jaioberrien lehendabiziko zainketen gela, edo moldatzeko gela esaten zaiona; gero, bigarrenik, zainketa ertainak esango genukeen bat dago; hor inkubagailuak eta sehaskak daude; eta hirugarrenik, zainketa intentsiboak. Baina gure artean denbora gehien pasatzen dutenak haur goiztiarrak dira. Eta zeri esaten zaio, gaur egun, haur goiztiarra? Esango genuke haur goiztiarrak direla haurdunaldiko 37 aste baino lehen jaiotako haurrak. Normaltasunaren muga esango genuke 38 eta 42 artean dagoela; horren aurretik jaiotako guztiak dira goiztiarrak. Eta gerta daiteke 37 aste baino beranduago jaio, baina pisuagatik haur goiztiartzat jotzea? Haur jaioberri guztien artean sailkapen bat egiten da. Daude garaia baino lehen jaiotzen direnak, garaian jaiotakoak eta garaia baino beranduago jaiotzen direnak. Eta horien barnean, beraien garaiarekiko pisu egokia edo pisu gutxiago dutenak daude; dena hartzen da kontuan. Haur bat izan daiteke denborari begira goiztiarra, baina bere pisuagatik ez dena ingresatzen, eta amarekin joaten da etxera inongo arazorik gabe. Eta, alderantziz, denboraz ondo jaio dena, baina pisu gutxi duena. Gaur egun 2 kilo eta 300 gramo azpiko haurrak ingresatzen dira gure zerbitzuan. Beraz, pentsatu daiteke pisua oso garrantzitsua dela. Badakigu zientziak asko egin duela aurrera, baina zein da gutxieneko pisua haur jaioberri batek bizirik irauteko? Bueno, hori ezin daiteke hola eta hola esan, ikusi egin behar da haur horrek jaiotzean duen egoera orokorra. Baina pisu minimo bat esatearren, 500 gramo inguru esango nuke. Jakin behar da jaiotzen denean izaten dutela pisu hori, baina gero galdu egin ohi dute eta 490 bat gramotan geratzen dira. Hala ere, ezin daiteke esan pisu zehatz bat. Haur goiztiar bat jaiotzen denean, zeri jarri behar izaten diozue arreta berezia: arnasketari, gaitzen bati...? Arreta berezia jartzen da arnasketan eta baita elikaduran ere. Birikak erabat osatu gabe daude. Zenbaitetan, ikusten denean haurra denbora baino lehen jaioko dela, ama tratatzen da. Birika horiek osatu ahal izateko, edo garatzeko, medikazioa jartzen zaio amari; hala ere, horrek ez du esan nahi jaio ondoren ez duela inongo arazorik izango. Beste batzuetan, haurrak tratatzen dira: surfaktantea deritzana jartzen zaie. Hori guztia arnasketaren aldetik. Gero ikusi egin behar da zer behar duen haurrak: batzuek arnasketa artifizialaren beharra izango dute, beste batzuentzat nahikoa izango da oxigenoa jartzea. Oso pertsonalizatua da, hortaz? Hori da, kasuak banan-banan aztertu behar dira. Haur bakoitza ezberdina da, eta une konkretu horretan zer behar duen, hori jartzen zaio. Eta elikadura aldetik, beste horrenbeste. Hesteak osatu gabe daudenez, lehendabizi, normalean zain bidezko elikadura ematen zaio, edo elikadura parenterala deitzen zaiona. Denbora aurrera doan heinean, hasi gintezke zunda bidezko elikadurarekin, eta azkenik ahokora pasatu. Zer konplikazio sor daitezke haur hauen kasuan? Gaixotasun jakin batzuk izateko aukera gehiago al dute? Haur hauek heldugabeak direnez, berehala infektatzen dira edozein mikroorganismoren aurrean. Neurririk garrantzitsuena -bai osasun-langileontzat eta baita gurasoentzat ere- da eskuak garbi izatea. Langileok hor ibiltzen gara denbora guztian haurrak esku artean ditugula, inkubagailu batetik bestera; orduan, garrantzitsua da batekin bukatu orduko eskuak garbitzea. Eta gurasoak-eta bisitan datozenean, mikroorganismo asko ekartzen dituzte; sartu aurretik, hortaz, garrantzitsua da eskuak garbitzea. Gehien eman daitezkeen gaixotasunak dira, besteak beste, intolerantzia janariari, hesteak nekrosatzea -enterekolitisa deitzen dena-. Burmuineko odoljarioak ere oso garrantzitsuak dira eta maiz gertatzen dira. Haur hauek ospitalean daudenean, inguruan dituzte adituak eta erizainon zaintzapean daude. Baina zer informazio ematen diezue gurasoei, etxean daudenean bere kasa molda daitezen? Haurra ingresatuta dagoen bitartean, ematen zaizkie gurasoei jakin beharreko azalpenak. Egoera jakin baten aurrean, esate baterako  jaterakoan haurrari arnasa hartzeko ezintasuna sortzen bazaio, azaltzen diegu zer egin behar duten. Bestalde, etxera joan aurretik, beraiek ematen diete jaten. Gero etxean daudenean, edozer gauza gertatuz gero deitu egiten dute zerbitzura, ze etxean erraz harrapatzen dituzte infekzioak. Horregatik, altako txostenarekin batera, ohar batzuk ematen dizkiegu halako egoeretan nola jokatu jakin dezaten. Lehentxeago aipatu diguzu zenbait kasutan ama ere tratatu egiten dela, gero haur horrek, esaterako biriketan-edo arazorik izan ez dezan. Baina nola pronostika daiteke haur bat goiztiarra izango dela? Jo dezagun, emakume bat ingresatuta dagoela, erditzeko egoeran jarri delako denbora baino lehen. Halakoetan, saiatzen gara haur hori ahal den gehiena amaren barruan mantentzen. Halako kasuetan tratatu egiten dira. Edo amak arazo bat duela-eta, haurra denbora baino lehen jaio beharra egokituz gero, halakoetan ere bai. Kasu horietan tratatzen da, urgentziazko gauza bat baldin bada, ez. Haurrekin lanean diharduzuenontzat, eta batez ere haur goiztiarrekin lanean ari zaretenontzat, une berezi asko izango dira, ezta? Jakina. Haur horietako batzuk bizpahiru hilabete edo gehiago egoten dira gurekin. Egia da, sentimendu berezi bat sortzen da gure artean: gurasoen, haurren eta denon artean. Familia txiki bat izango zarete, ez? Bai. Ospitaleko kontsultetara etortzen direnean, beti igotzen dira gure zerbitzura, "begira zenbat hazi den haurra" edo antzekoak esanez bisita egitera. Biziki eskertzen dizute haurrarekin eta beraiekin izan duzun arreta. Esker oneko lana dela esan daiteke, hortaz? Halaxe da, bai. Jendeak kontuan hartzen zaitu eta estimatu egiten du guk egindako lana; eta hori garrantzitsua da.