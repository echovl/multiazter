Docutec Zuria eta beltza Liburu asko ditut etxean. Eta, hala ere, beste bat erosi nuen lehengoan. Blanco sobre negro du izenburua. Libururik kutunenen apalean jaso dut PELLO ESNAL Liburu asko ditut etxean. Eta, hala ere, beste bat erosi nuen lehengoan. Blanco sobre negro du izenburua, eta itzulpena da. Errusieraz idatzi baitzuen Rubén Gallegok. Izan ere, Moskun jaio zen Rubén. Moskun jaio, eta ospitalez ospitale eta umezurztegi batetik bestera ibili umetan, eta zahar-etxeetan bizi gaztetan, hasieran Moskun bertan eta gero Trubchëvsk, Novocherkassk eta abarretan. Elbarri jaio baitzen Rubén, eta urte t'erdi zituela kendu baitzioten amari, eta honi hil egin zela esan gero. Berrogeita bat kontakizun laburrek osatzen dute liburua, Rubének umetan eta gaztetan bizitutako pasadizo eta gertaera hunkigarriz oratuak. Poliki-poliki idatzi ditu Rubének. «Gauez hasi ziren letrak azaltzen, bihotzeko atake baten ondoren», dio Rubének liburuaren sarreran. «Letrak, letra soilak ziren sapaian, letra zuriak sapaiaren hondo beltzean». Eta letra haiek sapaian mugituz hitzak osatzen omen zituen, eta hitzekin esaldiak. Eta goizean nahikoa omen zuen esaldi haiek ordenagailuan idaztea, poliki-poliki. Poliki-poliki idazten baitu Rubének. Izan ere, behatz bakarraz idatz dezake Rubének, elbarri izaki: ezkerreko behatz erakusleaz. Eta poliki-poliki irakurri behar da liburua, poemak irakurtzen diren bezala: hitzez hitz dastatuz, esaldi bakoitza gozatuz. Liburu asko ditut etxean. Eta, hala ere, beste bat erosi nuen lehengoan. Eta gaur, bigarren aldiz poliki-poliki irakurri ondoren, libururik kutunenen apalean jaso dut. Hortxe izango dut eskueran, behar dudanean. Literatura gozatu nahi dudanean. Bizitzak irribarre egiten didanean. Eta bizitza gozakaitz bihurtzen zaidan bakoitzean. Eskerrik asko, Rubén.