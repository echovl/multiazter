Docutec Gizarte-zerbitzuak eta mendekotasuna Azken urteotan, mendebaldeko gizarte aurreratuetan gertatzen ari den zahartze-prozesuak garrantzi estrategikoa du etorkizunari begira, gure bizimodua erabat aldatuko baitu eta arlo guztietan izango duelako eragina: familiarteko harremanetan, lanean, gizarte-harremanetan, kontsumoan eta abarretan. Bizi-itxaropena gero eta luzeagoa izatea eta gero eta jende nagusi gehiago egotea gizarte- eta osasun-arreta arrakastatsu baten adierazle badira ere, zahartzaroaren errealitatea bikoitza dela esan genezake: alde batetik, zahartze osasuntsua eta arrakastatsua izatea da orain guztion helburua; baina, bestetik, zaharren artean zaharrenek (emakumeak, alargunak, bakarrik bizi direnak) gero eta mendekotasun handiagoa dute, pobrezia-egoeran bizi dira -askotan egoera txarrean dauden etxeetan-eta gizartearen laguntzen premian, behar larrian, daude. Orobat, ezintasunen arloan ere aldaketak ari dira gertatzen. Lehen gazte hiltzen ziren ezinduak; orain zahartzarora iristen dira. Ezintasun intelektualak, neurri batean, gero eta gutxiago badaude ere, burmuineko kalteak, orno-muineko lesioak edota gaixotasun psikikoak are eta gehiago daude, eta behar bezalako erantzuna eta zerbitzuak behar dituzte. Baina aurrera jo baino lehen, zer da mendekotauna? Norbaitek bere egoeragatik eguneroko bizitzako ekintzak (hau da, norbere burua zaintzekoak eta bere ingurunea kontrolatzekoak) aurrera emateko beste norbaiten beharra edo laguntza behar duenean, egoera horri mendekotasuna deitzen zaio. Mendekotasuna adinagatik, ezintasun batengatik edo beste eragile batzuengatik izan daiteke. Onartu berria den Pertsonen Autonomia eta Mendekotasuna duten Pertsonen Arreta Sustatzeko Legeak behar duten arreta jasotzeko eskubidea aitortzen die horrelako egoeretan dauden pertsonei, osasuna edo hezkuntza jasotzeko dugun eskubidearen maila berean. Zerbitzuak eta laguntza ekonomikoak Lege honen bitartez, horrelako egoeretan aurki daitekeen edozeinek udaletxeko gizarte-zerbitzuetan baloratua izatea eta dagozkion zerbitzuak edota prestazio ekonomikoak jasotzea eska dezake. Zerbitzu hauen artean, etxeko laguntza-zerbitzua, eguneko zentroak, pertsonen autonomia garatzeko zerbitzuak, ospitaleko arreta, laguntza teknikoak eta etxebizitza egokitzeko eta irisgarria izateko zerbitzua eskainiko dituzte, besteak beste. Laguntza ekonomikoak hiru motatakoak izan daitezke. Etxean ezintasuna edo mendekotasuna duen pertsona bat zaintzen duen senideari dagozkionak, gizarte-zerbitzuak eskaini behar dion zerbitzua erabilgarri ez badago, merkatu pribatuan jaso ahal izateko dagozkionak, edo laguntzaile bat ordaindu ahal izateko laguntza. Horretarako, balorazio baten bidez mendekotasun-maila aztertuko da. Legeak mendekotasunaren ondorengo hiru maila zehazten ditu: I. maila: gaixoak egunean behin gutxienez ohiko gauzak egiteko laguntza behar du II. maila: egunean bizpahiru aldiz behar du laguntza, baina egun osoko arretarik ez du behar, III. maila: uneoro beste pertsona baten laguntza behar du. Maila bakoitzean, beste 2 maila zehaztuko dira, gaixoaren autonomiaren eta behar duen laguntzaren arabera. Legearen inplementazioa Espainiako Gobernuak eta autonomia-erkidegoek antzeko diru kopurua jarriko dute eta erabiltzaileek, berriz, beraien baliabide ekonomikoen arabera. Arreta hori eskaini ahal izateko, gizarte-zerbitzuetako egitura osatu beharko da, erabilera publikoko eta pribatuko nahiz hitzarmendun zentroen artean gizarte-zerbitzuen sare bat sortuko delarik. Koordinazio soziosanitarioa egundoko erronka izango da, beharrak normalean mota bietakoak izaten baitira eta baten bat falta izanez gero, kalitatezko arretarik ez dugulako lortuko. Legea 2007an jarri da indarrean, eta 2015era bitartean herritar guztiei egokitzea dauka xedetzat. 2015erako legea erabat gauzatuta egotea espero dute. Gaur egun, mendekotasuna dutenei laguntzeko BPGren (Barne Produktu Gordinaren) % 0,33 bideratzen da; 2015erako % 1 bideratu nahi dute. Euskadin, hiru lurraldeetan, mendekotasuna duten 93.000 pertsona daude, eta uste da 8,7 milioi euro jasoko dituztela, gutxi gorabehera. Lurralde historikoetako foru aldundiek balorazio-zerbitzuak eta laguntza ekonomikoak ari dira erregulatzen, egin beharreko balorazio horiek nola egin erabaki eta laguntza ekonomikoak zehazten joateko.   Bestalde, Eusko Jaurlaritza gizarte-zerbitzuetako lege berria onartuko bide du 2008ko lehen hiruhilekorako. Era berean, lege-proiektuak gizarte-zerbitzuetako plan estrategikoa eta pertsonen autonomia eta mendekotasuna duten pertsonen arreta sustatzeko plana egiten ari da gizarte-agente guztien laguntzarekin. Lau urteren buruan, gizarte-zerbitzuen mapa egina egongo da eta bertan zerbitzuen estaldura, intentsitatea eta zonaldekako banaketa ezarriko da. Patxi Leturia, INGEMA