Docutec Bi dosi Sarkozy Ekonimilariaren artikulu arina. Monopoliorako joerak aztertzen ditu adibide sinpleak jarriz. Frantziako adibide batetik abiatzen da. Hexagonoak bi dosi Sarkozy izan ditu. Lehenengoa, Barne ministro gisa eta bigarrena orain bizi du, Ekonomia eta Finantza ministro delarik. Gaindosia hurbil den edo ez, norberak pentsa dezala. Asteon jakinarazi du Nicolashandiak, banaketa sektoreari gutxieneko prezioa ezabatzearen alde dagoela. Kontuak badu bere garrantzia: Sarkozyren hitzetan, gutxieneko preziorik ezean, lehia handitu eta kontsumitzailearen mesede izango omen da liberalizazio hori. Hala ere, liberalizazioak bere arriskuak ditu. Esan gabe doa; lehiak, orokorrean, kontsumitzailea mesedetzen duela. Bezeroa erakartzeko borrokan dabiltzan enpresek, zerbitzu eta arreta hobea, produktu osoagoak edota prezio baxuagoak eskaintzen dizkiete euren bezeroei. Lehia hori gehiegizkoa ere izan liteke ordea eta, konkurrentziak, lehiakide askoren desagerpena eragin dezake. Orduan, lehiakide kopurua murriztu egin daiteke eta merkatua oligopolio (lehiakide gutxi batzuk dituena) bihurtu. Muturreko kasuan, monopolio ere bihur liteke, enpresa bakarrak bizirauten badu. Eta orduan, bai, monopolio errentak lortuko ditu, lehia ezabatu ondoren kontsumitzaileek berarengana jo beste aukerarik ez baitute izango. Microsoft izan liteke monopoliotik oso gertu egon den enpresaren adibide eta bere gehiegikeriak, guztiok pairatu ditugu. Natorren banaketako prezio minimoen gaira berriz. Banatzaile handiek (Eroski, Carrefour, Auchan/Alcampo, EI Corte Inglés...) kostuez azpitik saltzeari ekiten badiote, merkatari txiki guztiak pikutara bidaltzeko moduko indarra izanen lukete. Enpresa horiek duten tamainagatik, nahikoa lukete jendea erakartzeko produktu jakin batzuk debalde (edo dirua galtzen) banatu, jende oldea erakarri eta lehiakide txiki guztiak porrotera bidaltzeko. Denbora batez galerak onartzearen truke (proportzioan galera txikian euren tamainarentzat), etorkizuneko lehiakideak ezabatuko lituzkete. Merkatu boterea deritzo horri, banatzaile handien artean oligopolioa baitago: gai dira, euren jokabideekin, merkatu osoari eragiteko. Denbora batez ogia doan banatuko balute, kasu, nor joango litzateke ogia, egunkaria eta croissant goxoa erostera beste norabait? Okin eta saltzaile txikienen salmentak asko sofrituko lukete eta, ondorioz, askok itxi egin beharko lukete. Hasiera bateko konkurrentziak, finean, lehia murriztea ekarriko luke laister baino lehen. Eta ogia, orduan bai, nahi luketen prezioan saldu ahal izango lukete bizirik iraungo luketen banatzaile apurrek. Gutxieneko prezio finkatzeak, lehia horri mugak jartzea dakar. Merkatuko konkurrentzia zaindu egin behar da, aldatuz doalako. Lehia handiko garai batek, monopoliorantz gerturatu gaitzake. Eta banaketa sektorea gai da hori egiteko, lehiakide txiki asko akabatu ditzaketelako sektoreko handi eta boteretsuenek. Etxebizitzak saltzerakoan, normalean bizitzan behin baino erosten ez direnez, inork gutxik salduko ditu benetako kostuaren azpitik. Baina banaketa sektorean, gaurko okela edota esne merke eskaintzak, biharko gehiegizko prezioen hazi gerta litezke. Gutxieneko soldata ere, finean, beste prezio bat da. Esklabotzaraino eramango gintuzke, ziurrenik, soldatak eta lan eskua erabat libre mugitu eta edonork lan bat edozein soldataren truk egin ahal izateak. Koalifikazio gabeko lanetan, beti legoke langile bat besteak baino pittin bat gutxiago irabazita lan egiteko prest. Sarkozyk jakin behar luke hori. Kontsumitzaileak mesedetzeko aitzakian, lehenaz gain Carrefour eta enparauei indar handiagoa eman besterik ez baitu egingo, ziurrenik, horrelako neurri batekin.