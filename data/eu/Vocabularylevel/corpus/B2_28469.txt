Docutec Abderraman Ez dakit ume krudelak izan ginen edo ez, baina egia da Abderraman zirikatu egiten genuela. Urdaiazpiko ogitartekoa egiten zigutenean eskaintzen genion eta berak «badakizue ezin dudala hori jan», erantzuten zigun, irri murrika batez. Gugandik desberdina zela bagenekien, hizkuntza ezberdinak bazekizkiela, baina aparteko gauzarik ez genuen ezagutzen bere herrialdeari buruz. Denbora luzez egon zen gurean lanean eta gure aitari galdetzen diodanean, «langile ona zen», erantzuten du. Marokokoa izateagatik beste gainontzekoak bezain langile ona zela erakutsi behar izan zuen sobera ere. Gabonetan saskia ematen zieten langile guztiei. Berak ez zituen gabonak ospatzen, ordea. Gainera, edari alkoholdunak ez zituen nahi izaten, eta botilak oparitzen zituen. Abderraman lehendabizikoetakoa izan zen gure herrira etortzen eta ondotik familia osoa ekarri ahal izan zuen. Katalunian bizi dira egun. Hizkuntza berriak ikasi dituzte eta esparru berriak ezagutu. Kezkaturik gaude etorkinen integrazioaz euskal kulturaz jabetu daitezen nahi dugulako. Haatik, ezer gutxi dakigu beraien herriaz. Gurera hurbil daitezen lortu nahi dugu, ez dakigu oso ongi nola, baina egia da ezer gutxi lor genezakeela haiek dakartzaten ezaugarriak kontuan hartu gabe. Beren kulturaren balioa ez badugu aitortzen, ezinezkoa izanen da integrazioaz hitz egitea. Alde honetatik, identitatearen kontzeptu okerra zabaldu dela iruditzen zait, kolore bakarrekoa bailitzan, identitate batek beste bat ordezkatu ahal izanen balu bezala. Gure identitatea ezaugarri ezberdinez hornitzen dugu bizipenekin, gero eta koloretsuagoa bilakatuz. Hori gauza polita da beti.