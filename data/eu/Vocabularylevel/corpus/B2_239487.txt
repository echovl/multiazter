Docutec Nesken lorpenak Athleticeko lehendakari Fernando Lamikizi bidalitako eskutitza, Athleticeko nesken futbol taldea jasaten ari den diskriminazioa gabarraren ateratzea dela eta. OIHANE IRURETAGOIENA / Jaun hori: gutun honen bidez gai konkretu bati buruzko kexa adierazi nahi dizut: hain zuzen, Athleticeko nesken futbol taldea jasaten ari den diskriminazioa gabarraren ateratzea dela eta. Orokorki esan dezakegu txalupa famatuaren esanahia hurrengo hau dela: Athletic futbol taldearen edozein titulu ospatzeko era sinbolikoa. Ulertutzat ematen dut «Athletic futbol talde» terminoaren barruan lehen mailako jokalarien taldeak sartuta geratzen direla; hau da, barruan dela goi mailako konpetizio batean jokatzen duen edozein talde. Ez al da orduan emakumeen Superliga goi mailako konpetizio bat? Andrazkoen taldean berau daukagu liga gorena, gizonezkoen lehen mailako ligaren baliokidea alegia. Hau argi utzita, galdera posible bakar bat datorkit burura: ez al gara orduan emakumeok gizonezkoen maila berekoak Athleticeko entitatearentzat? Eta gehienok hau pentsatzearen errua gaiari buruz klubak duen posizioak dauka. Zeren, argi gelditzen baldin bada superliga lehen mailako ligaren parekoa dela, eta emakumeok gizonezkoen eskubide berberak ditugula, zein da gabarra ez ateratzearen arrazoia? Geure neskek jada hiru titulu eman dizkigute, hiru liga txapelketa, hain zuzen ere; beraz, zer dela-eta ez ditugu txalupa aterata ospatzen? Gabarra gordeta geratzeak entitateak emakumeon eskubideak gutxiesten dituela esan nahi al du? Duda hauek guztiak azalduko dizkidazulakoan eta kexa hau kontuan hartuko duzulakoan agurtzen zaitut.  