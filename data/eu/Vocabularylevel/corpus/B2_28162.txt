Docutec "Hay alguien que desea conocerte" telefonoak mezuak bidaltzeko erabiltzen dira, baina horien azpian dirua egiteko kanpainak daude askotan. Horrelako gertaera baten inguruan gogoeta egiten du idazleak. Arantxa Iturbe - Kazetaria Mezua irakurtzeko agindua poltsikoko telefonoak: Hay alguien que desea conocerte. Bihotza saltoka eta begirada lausotzen hasia: Llama al teléfono 906.513424 y pregunta por la señorita Olga. Begirada lausotua bai; ez, ordea, bederatzi, zero, sei zenbakiek bata bestearen atzetik iruzurra esan nahi dutela ahazteraino. Segundo gutxiko espejismoa izan da. Eta halere, merezi izan du une batez norbaitek ezagutu nahi nauela sinisteak. «Zoriona da apur bat seduzitu izana, norbait gugatik interesatzea lortu izana». Henry James-ek honelako zerbait idatzi zuen garaian ez zegoen poltsikoko telefonorik. Baina irakurtzeak erakutsi dit bai orduan eta bai gaur, eta seguruenik urte asko barru ere bai, munduak oraingoaren antzik apenas duenean, norbait apur bat seduzitu izana, edo norbait gugatik interesatzea lortu izana zoriona, edo gutxienez, une zoriontsu txiki batzuk lortzeko bidea dela eta izango dela. Mezua ez dut ezabatu pixka batean. Gezurra da. Telefono horren atzean ez dago ezagutu nahi nauen inor. Olga señoritarik ere ez, seguru asko. Zorionaren antzeko zerbaiten itxaropenetan dirua ateratzeko tranpa bat besterik ez da. Badakit. Baina, polita da gezurretan behinik behin norbaitek ezagutu nahi zaituela idatzita ikustea. Badaezpada, ezabatu egin dut. Gehiegitan begiratzen diot. Beno. Ez. Paper-mutur batean apuntatu dut telefono-zenbakia artikulu baterako aitzakia izan litekeen aitzakian. Erabili dut. Orain bai. Orain paper-muturra zati txikitan puskatu eta bota egingo dut. Tentazioak bere azioa egin baino lehen. Ez dago ezagutu nahi nauen inor. Eta bat-batean, hori sinistuta esnatu eta oheratzen direnekin akordatu naiz. Asko izango dira. Dira. Negozio bihurtzeraino. 906ak, Internet, prentsa idatziko iragarkiak. Denetan norbait ezagutzeagatik ordaintzeko prest dagoen jendea. Denetan norbait ezagutzeko irrikaz dagoen jendeari kobratzeko prest dagoen jendilajea. Mundua aldrebesten ari gara. Denon artean. Bihar bertan poltsikoko telefonoa putzura bota eta parean topatzen dudan lehendabizikoari esango diot ezagutu egin nahi dudala. Zuzenean. Aberasteko asmoz dabilen bitartekari bihozgaberik gabe. Merkeagoa da. Baina, horretarako parean topatzen dudanak ere begiratu egin beharko dit. Eta entzun. Beharbada, ez du horretarako betarik izango. Beharbada, poltsikoko telefonoari begira joango da, bihotza saltoka, begirada lausotuta, une horretan mezua irakurtzeko agindua jaso duelako.