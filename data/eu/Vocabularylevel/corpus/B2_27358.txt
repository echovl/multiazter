Docutec Ezjatorren jatorriak Komunikabideetan gaiztakeriarekin lotura duten albisteetan zein erraz jartzen den "kanpokoa" dela gaiztagina salatzen du egileak. Gaiztoa gurea denean, ordea, beti bilatzen zaio ontasunik. IÑIGO ARANBARRI/ Sentsibilizazio kanpaina betean harrapatu ditu Guantanamoko lotsaldiak. Estatubatuarrek Afganistanen atxiloturikoen artean, «espainiar taliban bat» dago. Hala dira gauzak, eta halaxe esan zaizkigu. Beharrezko ohar batekin, ordea: Hamed Abderrahaman marokoar jatorrikoa da. Horra erdiko ardatza. Gero, etxeko lorratza gorabehera, «pasaporte espainiarra duen preso bat» da batean, eta «espainiar musulmana» bestean. Ceutarra beti. Eta nortasunean ados jartzen ez badira ere («Ustezko espainiar talibana erotuta zegoen, lagunek esatera» El Mundo-k, «Oso gazte lasai eta zintzoa» El Correo Español-ek), denak datoz elkar hartuta espainiar herritarra bai, baina Ceutakoa, musulmana eta familia Marokotik heldua dela azpimarratzeko orduan. Ez da gezurra, eta, beraz, zergatik ez eman horrela. Egoera lazgarrien aurrean, norbait gatibu hartzen delarik, ezinbesteko bilakatu da gaizkileen jatorriaz ohartaraztea. Europa Mendebaldean behintzat, arau da: «Turkiar jatorriko gidari alemaniarra da Durangoko istripuaren erruduna» izan zen atzo; «Aljeriar jatorriko gazteek hogei auto kiskali dituzte Lyongo banlieuetan» herenegun. Beti jatorria. Damurik, nazionalitate bera dugula, baina gu ez direla gogorarazteko. Eta bat, gaiztotu egiten da horrelakoekin, eta jolas makurrak datozkio burura. Albistegietako arduradunak imajinatzen ditu, Euskal Herritik heldutako berrietan erreparatzen. Eta ez gezurra, zergatik ez eman horrela. «Espainiar jatorriko bi gazte atxilotu ditu Ertzaintzak Hernanin osten ari zirela». Horrela dira gauzak eta horrelaxe esan dizkizuegu. Harrika emango ligukete. Arrazoi guztiarekin.