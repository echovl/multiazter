Docutec Habiaren bila Etxebizitza izatea bizitza autonomoari ekiteko lehen pausoa izaten da. Baina etxebizitza garestia da eta, aldi berean, gaur egun gazteek solda miserableak dituzte. Nork lagunduko die, bada, normalizatutzat jotzen dugun bidean abiatu behar dutenean? Egunkari honetan bertan irakurri dut asteon gazteek gero eta arazo larriagoak dituztela etxebizitza erosteko. Ez naiz asko harritu, egia esan. Gazteak izan gara edo gara, eta etxebizitza bat inoiz eskuratzeko mira ere izan dugu, edo dugu. Eta zein zaila den, ia ezinezkoa dela behin baino gehiagotan esan diogu geure buruari... edo etengabe esaten diogu. 18 eta 34 urte artekoak gaztetzat jotzen ditu estatistikak, eta beren erosketa-ahalmena da aztertu berri dutena. Ahalmen urria, inondik ere. Hamar gaztetatik hiru baino ez dira gauza etxebizitza erosteko. Mailegua eskatzeko, esan nahi da. Batez beste, hamaika urteko soldata oso-osorik eman beharko du gazteak inoiz etxejabea izango bada. Gazte hori emakumea bada, luzeagoa da hipotekadun epea. Hamarretik bat etxea bakar-bakarrik erostera ausartzen da eta gainerako bederatziak bikotearekin edo gurasoekin batera zorpetu ohi dira. Horraino, beraz, datuak. Gero datoz estualdiak eta larritasunak. Begirik bildu gabe igaroko dituzun gau luze eta amaigabeak. Bihotzerreak jota etorriko diren egunak. Eta beldurrak. Horiexek ez dira estatistikan jaso, baina inoiz bide horretatik igaro denak ongi daki datuak bezain egiazkoak direla. Edo egiazkoagoak. Hainbestetan apelaezintzat jotzen den Konstituzioak diosku etxebizitza izatea norberaren eskubidea dela, baina ez du inon adierazten zein garestiak diren gure gizarte honetan eskubideak. Alokairu- sistemek ez dute arraskatarik lortu, eta Europako herrialdeekin konparazio egiten denean, beti ageri gara zerrendaren azken-azken tokietan. Etxebizitza izatea bizitza autonomoari ekiteko lehen pausoa izaten da. Gurasoen habiatik atera ahal izateko pizgarria, familia-gune berria sortzeko ezinbesteko urratsa. Soziologoek faktore-aniztasun deitzen diote arazo honen gibelean datzanari. Etxebizitza garestia da eta, aldi berean, gaur egun gazteek solda miserableak dituzte, dituztenean. Eta lan-baldintza ezegonkorrak; eufemismorik gabe esanda, lan-baldintza txarrak. Gainera, gazteak dira, aurre-esperientzia eta kapitalik gabeak. Nork lagunduko die, bada, normalizatutzat jotzen dugun bidean abiatu behar dutenean? Harrigarria da hamar gazte horietatik hiruk egin duten balentria.