Docutec Gida liburuak Modan jartzen ari dira mota honetako liburuak: "Nola izan zoriontsu", "Gizonezkoak nola ulertu"... Horrelako liburuen aurrean iritzi kritikoa ematen du. ANA URKIZA Sekula ez zait gustatu zer egin behar dudan esan diezadaten. Nahikoa da esatea «egizu hau edo bestea», nik ezezkoa erabakitzeko. Inperatiboaren erabilerak gehiegi bideratuko ez ote nauen pentsatzera bultzatzen nau, eta ez dut batere gustuko. Unibertsitatean nengoenean ere, ez zitzaizkidan ikasliburu jakin bat zuten edo ikasliburu bakar batean oinarritzen ziren irakasleak eta ikasgaiak gustatzen. Ikasliburu bat egituratzen duten irakasleek, ikasgai horrekiko ikuspegi bat ematen dute bakarrik: beren esperientziaren edo beren azterketen ondorioz jasotakoa. Eta bizitza, nik uste, aurpegi anitzekoa dela eta aniztasun horretan oinarrituta ikasi behar dela. Niri, ikasgaiak nik neuk prestatzea gustatzen zitzaidan, iturri ezberdinetatik edanez eta irakasleak irakatsitakoak nik neuk interpretatuz eta borobilduz. Horrela, ikasketa prozesu aske bat egiten nuela iruditzen zitzaidan. Eta azterketetan ere, nire askatasunaren froga irakasleari agertaraztea nuen gogoko. Aste honetan, ostera, dirua egitea xede nagusi duten argitaletxe handiek merkaturatuta, gure bizitza erraztuko duten zenbait gida-liburu argitaratu dira: "Nola izan zoriontsu", "Gizonezkoak nola ulertu", "Emakumeei gustatzen zaiena"... Tankera honetako liburuak ezagutzen hasi ginenean, Estatu Batuetako kulturaren eragina zela esaten genuen, zeinetan, kultura oinarri sendorik ez dutenez, oinarrizkoak diren bizimoldeei buruzko gidak argitaratzen dituztela argudiatuz. Gurean ere, ordea, best-seller-ak dira. Lagun batek, atzo, argitalpen hauek ez nituela begi onez ikusten esaten nionean, zera galdetzen zidan: baina ez al zenuen bada esaten, zuretzako irakurketa ikaste prozesu bat dela? Eta halaxe da. Baina ikaste prozesua da, irakurleak irakurketarekin esperimentatzen duen heinean. Gida-liburuek, nik dakidala, "dena" eginda eskaintzen dute. "Beste batek" esperimentatutakoa dekalogo batean laburbilduta ematen dizute. Beraz, ez dakit zer gertatzen zaigun: zer egin behar duen esatea gustoko duen jendez inguratuta gaude, edo eta oso galduta dabilen gizarte baten atarian?