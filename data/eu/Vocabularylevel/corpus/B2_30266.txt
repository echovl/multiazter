Docutec Xakea Xakean, eskriman eta arku-tiroan burua da garrantzitsua. Kontzentrazioa edota estrategia ezinbestekoak dira. Burua erabiltzea eskatzen duten kirolak Mens sana in corpore sano. Entzun al duzue inoiz latinezko esaldi hori? Latinik jakin gabe ere, erraz asma daiteke horren esanahia: gutxi gorabehera Buru osasuntsua gorputz osasuntsuan. Esaldi hori, hain justu, oso ondo egokitzen zaie orrialde honetan bildu ditugun hiru kirolei: xakeari, eskrimari eta arku-tiroari. Hiru kirol horietan garrantzi handia dute buruarekin zerikusia duten dohainek. Kontzentrazioa edota estrategia, esate baterako, gainerako kiroletan ere oso garrantzitsuak dira, baina hiru horietan, eta hauen moduko beste zenbaitetan, ezinbestekoak dira. Xakea, eskrima edo arku-tiroa, oro har, ez dira eskakizun fisiko handiko kirolak. Hortaz, oso egokiak izan daitezke ariketa fisikoa eta esfortzu handiak egitea oso gogoko ez dutenentzat eta jarduera lasaiagoen aldekoak direnentzat. Ez pentsa, ordea, bigarren mailakoak direnik. Kirolean burua ere landu behar da, ez bakarrik gorputza... Dena den, maila batetik aurrera fisikoki ere gogorrak izan daitezke kirol hauek. Eskriman, maila handiko tiratzaileen borrokak ikustea besterik ez dago kirol horrek norainoko ahalegina eskatzen duen ikusteko. Askori sinesgaitza egingo bazaio ere, xakeari buruz gauza bera esan liteke. Iñigo Martin xakelari donostiar gazteak kontatutakoaren arabera, badira fisikoki ere oso gogorrak izan daitezkeen partidak: «Batzuetan sei ordu eta gehiago ere igaro behar dituzu taularen aurrean eserita, ezer jan eta edan gabe, tentsio izugarrian, izerdi patsetan... Nik partidaren batean kilo pare bat galdu izan dut». Hain zuzen ere, zenbait ikerketaren arabera partida batean murgilduta dauden xake-jokalarien bihotz taupaden erritmoa eta presio arteriala normaltzat hartzen dena baino bi edo hiru bider handiagoa izatera hel daitezke, golf jokalari baten edo lasterketa-automobil baten gidariaren parekoak.  Indian sortua ¿Lasai' fama duten hiru kirol modalitate hautatu ditugu oraingo honetan, baina mota bertsuko kirol gehiago ere ekar genitzake gogora. Hala ere, zabalduenari emango diogu tarterik zabalena: xakeari. Xakearen jatorria aspaldikoa da. Antzinako zibilizazio askoren aztarnen arabera, herri eta kultura askotan -besteak beste, Indian eta Egipton- baziren xakearen antzeko taula-jokoak. Guztietan indartsuena eta konplexuena xakea zen, eta horrexek biziraun du mendeetan, baita mundu osora zabaldu ere. Europara arabiarrek ekarri zuten xakea duela mila urte, eta Europatik Amerikarako jauzia konkistatzaile espainiarren eskutik egin zuen. Beste datu batek ere berresten du xakearen antzinako tradizioa: xakearen arauak Erdi Aroan finkatu ziren, duela bostehun bat urte, eta oso gutxi aldatu dira orduz geroztik. Xakea, haatik, peoia, alfila, zaldia eta gainerako piezak mugitzen jakitea baino askoz gehiago da, eta jokoaren sekretuak menderatu ahala hasten omen da jokalaria xakeaz gozatzen. Liburuak, ordenagailurako programak, xakean egiten dakiten lagunak, eskolaz kanpoko jarduera bezala zenbait ikastetxek eskaintzen dituzten ikastaroak, eskolak... Aukera ugari dituzue xakean egiten ikasteko. Egin ezazue saioa, eta ulertuko duzue zergatik esertzen diren taularen aurrean 100 milioi pertsona mundu osoan.