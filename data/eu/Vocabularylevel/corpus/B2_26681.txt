Docutec Gabriel Celayak kantatutako baseliza Baselizek izan zuten funtzio soziala aipatzeaz gain, Donostiako Aingeru Goardakoa baselizaren historia eta deskribapena egiten du. Celaha poetak bertako erromeria bati bertsoak egin zizkion. ARTSENI MELGAR/ Baselizak edo ermitak, berez eraikin erlijiosoak badira ere, gure arbasoen bizitza sozialaren ardatzetariko bat izan ziren. Ospakizun erlijiosoen aitzakiaz, gure aurrekoek bazuten noizik behin eguneroko bizitza monotonoa utzi eta natura erdian egun osoa jai giroan emateko aukera. Ondorioz, baselizen ondoko belardiak —eta inguruetako leku bazterrak, esango genuke— elkarrenganako sentimenduak azaltzeko eszenatoki bilakatzen ziren jende gaztearentzat eta hain gazte ez zirenentzat. Ez da, beraz, harritzekoa arbasoek erromen egunak biziki maite izana, ospakizun haiek erlijioa baino askoz gehiago baitziren, batez ere «infernuko hauspoa» tartean zebilenean. Ondo ulertzen da, beraz, Antxon Aguirre Sorondok eta Koldo Lizarralde Elberdinek "Gipuzkoako ermitak" izenburupean argitaratu zuten liburuaren interesa, historia erlijiosoaren alde bat izateaz gain gure arbasoen mundua gehiago ezagutzeko aukera ematen baitu. Aipatu liburutik hartu ditugu gaurko lantxo honetan azalduko ditugun zehaztasunak. Aingeru Guardakoaren baseliza txiki eta dotorea Donostiako Ibaeta auzoan dago, altueran 80ren bat metro duen muino baten gainean. Ondoan duen Urreizti-Garai baserriarekin bat egiten du baselizak. Bertako familiarekin baselizak duen lotura hain da handia, non, bigarren karlistadan, familiak elizatxoko irudi sakratuak hartu eta gerra pasa arte gorde zituen baserriko leku seguru eta ezkutu batean. Baselizak XVII. mendetik Amgeru Goardakoaren izena badu ere, badirudi hasiera batean Pietatearen baseliza izan zela. Hola diote Aguirre Sorondok eta Lizarraldek aipatu liburuan eta, hipotesiaren alde, gaurko elizatxoan XV. mendeko Pietatearen eskulturatxo bat gordetzen dela aipatzen dute, seguru asko hasierako baselizatxoaren babeslearen seinale. Beraz, baseliza oso antzinako garaietakoa da. Historialariek jakin dutenez, XIII. mendean Ibaetan bazegoen Unanue izeneko leinu garrantzitsu bat, eta, antza denez, Miqueo de Unanue izeneko jauntxoak eta Bizkaiko Lope Diaz de Harok bostehunen bat gizon bildu eta «mairuen» kontra aritu ziren Andaluzian eta 1227. urteko San Andres egunean Baeza izeneko herria bereganatu zuten. Agian, gerra haietatik itzulitakoan eraikiko zuen Miqueo de Unanuek lehenengo elizatxoa, oraingo ermita dagoen leku berean. Badago, gainera, baseliza hura aipatzen duen beste dokumentu bat. 1362. urtean gaskoiez idatzitako testamentu baten arabera, Martin Gomis izeneko gizon batek bi marabedi eman zizkion gaur dagoen baselizaren aurrekoari. Gaurko elizatxoa ez da, arkitekturaren aldetik, oso eraikin aparta. Errektangeluarra da eta ate nagusiaren aldeetan leiho bana du, eskuineko paretan duen beste leiho batekin batera elizatxoaren barnea argitzeko moduan. 1920ko hamarkadan ermita handitu egin zuten. 1996an eginiko berrikuntzan, sei zutabe ezarri zizkioten teilatuak aurreko aldetik osatzen duen atarian. Baseliza honek santu eta ama birjina batzuk babesten ditu. Aldare gainean Aingeru Goardakoa da protagonista, Karmengo Ama Birjina eta Padovako San Antonio lagun dituelarik. Badaude, gainera, Lourdesko Ama Birjinaren eta Jesusen Bihotzaren irudiak. Azkenik, lehen aipatu dugun XV. mendeko Pietatea dago, alabastroz egina eta —adituek diotenez— balio eskasekoa. Dena den, baseliza honen alderik onena bertatik ikusten den paisaia da. Hego-ekialdean Usurbilgo bailara badago eta ipar-mendebaldetik Donostiako Txubillo mendia (Igeldo izenaz ezagunagoa dena) eta Oriorantz zabaltzen diren beste mendixkak ikusten dira. Leku hau, oraindik xarma berezia badu, askoz erakargarriagoa izango zen Gabriel Celaya poeta gazteak aspaldiko erromeria batean bisitatu zuenean. Donostiatik ordu bateko ibilaldia egin ondoren, poetak Aingeru Goardakoan aurkituko zuen jai giroa zoragarria izango zen gure ustez. Celayak gai honetaz idatzitako bertsoek honela azaltzen dute. Gaur, oraindik, martxoaren lehenean (Aingeru Goardakoaren egunean) erromeria egiten da eta, igande eta jaiegun guztietan, eguerdian meza. Gainera, bikote askok ezkontzarako baseliza bilakatu dute ermita.        