Docutec Ezinbestekoa da haurrekin eliteko kirola eta heziketa kirola bereiztea Elkarrizketan zehar haurrek kirola hezteko egin behar dutela adierazten du Zulaika "heziketa fisikoa eta autokontzeptua" tesiaren egileak. Luis Mari Zulaika   Luis Mari Zulaika zarauztarra soinketa irakaslea da Ordiziako institutuan, eta 1999ko martxoan irakurri zuen tesia argitaratu berri du. ...Haurrentzat kirola hezigarri izan daitekeela ondorioztatu du tesian, baina horretarako egoki bideratu behar dela. «Ezinbestekoa da haurrekin eliteko kirola eta heziketa kirola bereiztea» Zergatik aukeratu zenuen heziketa fisikoa eta autoestimua gaia tesirako? Eskolako kirolean jarduten garenok nahikoa kezkatuta gaude. Teorian. helburu nagusia haurraren osotasunezko garapena lortzea da, baina eguneroko errealitatean hortik urrundutako hainbat jokaera ikusten dira, bai hezitzaile eta monitoreen aldetik, eta baita entrenatzaile, guraso eta atzetik dauden gainerako interesen aldetik ere. Hori ikusita, tesiaren bizkarrezurra, ikaslearen autoestimua heziketa fisikoaren bidez hobetzea posible den ala ez ikertzea izan da. Haurtzaroan kirola oso garrantzitsua dela esaten digute, Zuk kirolaren ikuspegi desegokiak aipatzen dituzu. Kirola oso ona da haurrarentzat. baina hezitzailea izan dadin baldintza batzuk bete behar dira, eta beti ez da horrela izaten. Hiru elementuk egiten dute kirola ez hezigarri: gehiegizko lehiakortasunak, espezializazio goiztiarrak eta hautatze irizpideak. Hau da, goi mailako kirolean lehentasuna duena garaipena da, baina, haurraren heziketa egokia nahi badugu, formakuntza adinean helburua ez du emaitza izan behar. Bestetik, motrizitate gaitasun desberdinak lantzea komenigarria denez, haurrak kirol desberdinak praktikatu behar ditu, ez da egokia bakarra egitea. Goi mailako kirola erreferentzia al da haur eta eskola kirolean? Bai, eta hori ikusteko nahikoa da asteburuetan eskoletako patioetara hurbiltzea eta publikoaren jarrera goi mailako kiroletakoen antzekoa dela ikustea; epailearekiko jarrera, aurkariari zer errespetu zaion... Argi izan behar dugu ezinbestekoa dela goi mailako errendimendu kirola eta kirol hezigarria bereiztea, helburu eta espektatiba desberdinak dituztelako. Hainbat federaziok harrobia eskola kirolaren barnean sartzen dute, eta eskola kirolaren helburua ez da figurak sortzea, haurrak bere burua kirolera zaletzea baizik. Haurren itxura fisikoaz ere mintzo zara tesian. Autoestimu fisikoak bi iturri nagusi ditu: kirolean duen trebezia maila eta gorputzaz duen irudia eta sentipena. Lodierak, altuerak eta bestek sekulako eragina dute gure gizartean. Ikerketa ugarik frogatu dute benetan duzun errendimendu mailak baino eragin handiagoa duela duzun usteak. Beraz, oso garrantzitsua da haurrarekiko tratua, zer mezu helarazten zaion... Sexuen artean ba al dago desberdintasunik gai horretan? Ikerketa gehienek ez dute desberdintasunik ematen sexuen artean autokontzeptuari dagokionez. Salbuespen bakarra kirola eta ezaugarri fisikoekin lotura duten azpiesparruetan gertatzen da. Gizarteak rol desberdinak ezartzen dizkie neska eta mutilei: mutilei kirolari ona izatea, eta neskei gorputz ederra izatea. Horrek frustrazioak sortzen ditu. Kirol heziketa egokiak eragina al du gainerako alorretan? Bai, norbanakoaren bizitzan autoestimuak izugarrizko garrantzia du. Eskola errendimenduan, adibidez, adimen kontzienteak baino korrelazio handiagoa du autokontzeptuak. Zer ezaugarri izan behar dute kirol hezitzaile eta entrenatzaileek? Entrenamendua ondo pasatzeko helburutzat izan dezaten lortu behar da. Ikerketen arabera,jendearen %75ek oroitzapen txarra du eskoletako soinketa klaseez. Horri buelta emateak izan behar du gure helburu, kontuan hartuta kirol emaitzak ez direla gure lanaren balorazioa egiteko modua. Gurasoek zer funtzio dute honetan guztian? OSO funtzio garrantzitsua dute. Beraien espektatibak seme-alabarengan proiektatzen dituzte. eta zenbaitetan ez dira egokienak izaten.