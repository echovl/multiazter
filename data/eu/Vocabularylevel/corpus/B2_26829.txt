Docutec Leire Saitua: «Yogan, bakoitzak bere buruaz jabetzea da garrantzitsuena» UEUko ikastaro bateko Leire Saitua irakaslearekin elkarrizketa. Yogaren ezaugarriak eta ikasketa prozesua azaltzen ditu. MAITE LARRAÑAGA/ Hirugarren urtea da Leire Saitua Udako Euskal Unibertsitatearen Iruñeko ikastaroetara azaltzen dena. Yogari buruzko azalpen oso praktikoak eman izan ditu eta beti oso pozik gelditu da ikasleek erakutsitako errespetu eta interesarekin Leire Saitua Udako Euskal Unibertsitateko yoga ikastaroaren arduraduna da ikastaroen 25garren edizio honetan. Hamabi urte daramatza yoga irakasten, eta diziplina honek norbere buruaz jabetzen nola laguntzen duen eta meditazioaren onurak azaldu dizkigu. Zein dira ikastaroaren nondik norakoak? Bertan ukitu behar ditugun gaiak osasun fisikoa, oreka emozionala eta kontzentrazio mentala dira. Nortasuna/arima eta izakia/espiritua dira baita ere ukituko ditugun beste gai batzuk. Izakia barnean daramagu eta ez dauka nortasunarekin zer ikusirik. Norberaren asmoek eratzen dute gure nortasuna. Gero energiak edo korronteak daude eta horiek dira gure espiritua, arlo honetan denok berdinak gara. Bi alde hauek aztertuko ditugu, norbere burua hobeto ezagutzeko garrantzitsuak baitira. Klaseak oso modu intuitiboan eman ohi ditut, elkarrizketetatik sortzen den guztitik haria tiratu eta hainbat puntu ateratzen ditut. Nahiz eta egitarau finko bat izan era malgu batean eramaten dut aurrera. Nola erabil dezakegu yogaren teknika geure burua ezagutzeko? Lehenengo eta behin gure pertsona zenbat zatitan banatzen den jakin behar dugu. Tipula baten modukoak gara, kanpoko arloa fisikoa dugu eta honek ekiteko ahalmena du. Hori murrizten den neurrian gaixotuta zaudela esan nahi du. Bigarren azala emozionala edo sentitzeko gailua da. Hirugarrena, berriz, pentsa gailua da. Gailu hitza erabiltzen dut gu azal hauek guztiak tresna bezala erabiltzeko gai garela ohartzeko. Baina benetan yogarekin lortu nahiko nukeena bakoitza bere buruaz jabetzea da, zeren eta gure benetako pertsona jabetzen den hori da. Zer egin behar dugu 'ni' hori aurkitzeko? Hori oso erraz egiten da, arnasa sakonki hartzen duzun bakoitzean hemen eta orain jartzen zara. Arnasa sakonki hartzea inkonpatiblea da beste zerbait pentsatzearekin. Gorputzera zatoz eta non zauden konturatzen zara. Eta nola elkartzen dituzu arnasketa eta meditazioa? Meditazioa beste teknika bat da eta norbera jabetzearen prozesuan laugarren urratsa da. Meditaziora heltzeko beste aurreko hiru urratsak zeharkatu behar ditugu. Lehenengo urratsa fisikoa da, ondoren emozioak, eta hirugarrena pentsamendua. Atal fisikoa zeharkatzeko gorputza lasaitu behar dugu eta postura ona mantendu, emozio maila lantzeko arnasketarekin aritzen gara eta pentsamendura heltzen garenean kontzentrazioa behar dugu. Bide guztiak jorratu ditugu, zeharkatu ditugu eta prest egongo gara meditazioan hasteko. Oso gauza sinplea da, zailena hau dena ikasteko gogoa izatea da. Behin yoga praktikatzen hasita, zer nolako aldaketak nabaritzen dituzu ikasleengan? Ikasleak asko aldatzen dira, baina baita nik neure buruarengan eta yogarengan daukadan konfiantza ere. Nire irakasteko ausardia asko gehitu da eta ikasle mota desberdinekin lan egiten dut: etxekoandreak, jubilatuak, ikasleak eta abar. Irakaslearen konfiantza handia denean emaitza onak ateratzen dira, eta adibidez posible da norbait ikastaroko lehen egunean meditatzen jartzea. Ni hiru urtez etorri naiz Udako Euskal Unibertsitatera eta harrigarria da ikasleek zer nolako jarrera erakusten duten. Errespetu handiz eta kontzentrazio handiarekin aritzen dira klaseetan. Zer deritzozu yoga, klaseetara joan gabe, liburu edo manualetatik ikasteari? Niretzat maisuaren eta ikaslearen arteko transmisioak oso balio handia dauka. Hala ere, autodidakta izaten saia gintezke, baina maisua oso balio handikoa da. Gogoa piztu behar du eta gainera taldeko kideek ere animo handia ematen dute elkarren arteko hobekuntzak nabarmentzen dituztenean. Oso tristea da bakardadean ikastea.