Docutec Militantziaren krisia Argi dago ez dela militatzea zaila dena, gizarte honetan bizirik irauteko bete behar ditugun zereginekin uztartzea baizik. FREDI PAIA Urteak daramatzagu militantziaren krisiaz berbetan. Ez mugimendu edo erakunde zehatz bateko krisiaz, baizik eta helburu kolektiboen alde lan egiteko antolakuntza mota horren beherakada orokorraz. Are gehiago, erabateko konpromisoa eskatzen ez duen militantzia ereduaren gainbehera dela esango nuke. Gure bizimodua aurrera ateratzeko zereginei eta gure gizarte harremanei eusteko behar dugun denborari gehitzen zaion horrena, alegia. Liberatu kopuruak gora egin duelakoan nago, militanteen zenbatekoaren beherakada iraunkorrarekiko kontrastean. Lan erritmoei eusteko adabakia baino ez zait begitantzen soldatapeko militanteen gehikuntza. Argi dago ez dela militatzea zaila dena, gizarte honetan bizirik irauteko bete behar ditugun zereginekin uztartzea baizik. Horren ondorioa da militantziaren zati handiena gazte jendez osatua egotea, bizimodua gurasoen pentsura egiten duten horiez, alegia. Lan munduari eskaini beharreko ordu kopuruari eta gutxieneko beharrizanak lortzeko gureganatzen ditugun zor ikaragarriei (adibidez etxebizitza eta autoa) gizartearen formakuntza ideologiko eza gehituz gero, egungo egoeraren zergatiak aurkitzen has gintezke. Enpresa munduan aspaldi igarri zuten jende gutxiagorekin lan hobea egiteko bide bakarra formakuntza areagotzea zela. Konpromiso pertsonal eta kolektibo bezala ulertutako sakontze prozesua. Bada garaia egindako gauzen kopuruari baino kalitateari begira diezaiogun.