Docutec Jon Mirande Jon Miranderen bizitza eta literatura inkonformistari buruz mintzatu da Txomin Peillen idazlea Eako poesia egunetan. «Aske izatea ez zitzaion merke atera Miranderi» Jon Miranderen bizitza eta literatura inkonformistari buruz mintzatu da Txomin Peillen idazlea Eako poesia egunetan Ainara Gorostitzu «Jon Mirande depresibo zegoenean nazi bilakatzen zen, eta depresiotik ateratzen zenean, abertzale». Mirandek (Paris, 1925-1972) bi aurpegi zituen, Txomin Peillen (Paris, 1932) haren adiskidearen arabera: «Gure artean abertzalea zen, baina bestela nazia». Ahobizarrik gabe mintzatu zen Peillen adiskide min izan zuen idazleaz herenegun Ean (Bizkaia), Poesia egunetan. «Mirande naziaren lagunak ginen Andima Ibiñagabeitia nazionalista, Jon Etxaide kristaua, Gabriel Aresti ez eskubikoa, eta ni neu». Lauaxeta eta Aresti ostiralean eta larunbatean aztertu ondoren berrikusi zuten Ean Miranderen literatura, euskal poesiagintzan berritzaile izan ziren idazleei eskainitako jardunaldi mamitsuetan. Peillenen arabera, Miranderi zor zaio euskal literatura modernizatu izana: «Batzuek esaten dute Arestirekin hasi zela modernitatea, baina Arestik zioen Miranderengatik izan ez balitz, ez lukeela euskaraz idatziko». Jarraitzaileak izan baitzituen Mirandek. Aresti eta Joseba Sarrionandia, esaterako. Azken horrek Puerto de Santamaria kartzelatik idatzitako gutunetan Mirandez galdetzen zion Peilleni. Bere garaian ere lagundu zuten batzuek, Salbatore Mitxelena eta Nemesio Etxaniz nabarmendu zituen Peillenek. Baina kontrakoak ere izan zituen bere herrian, batik bat Ipar Euskal Herrian. «Iparraldea antimirande da. Iparraldean demokristauak ziren, eta euskal literaturak kristaua izan behar zuela zioten, horregatik ezin zuten ikusi Mirande, eta gorroto horrek gaur arte iraun du». Gorroto horren erakusle, Justo Mokoroarekin Hegoaldean gertatu zena kontatu zuen Peillenek: «Orduko Euskadi Irratian poema erotikoak irakurtzen zituen Mirandek. Eta Mokoroak hori ezin eramanik, gazteria usteldu nahi zuen idazlea zela-eta apezpikuari eskatu zion poema haiek debekatzeko. Apezpikuak esan zion, debekatuz gero, gehiago irakurriko zela Mirande». Inkonformista Jon Miranderen inkonformismoak Elizarekin aurrez aurre jarri zuen. Baina bere kritikak ez ziren Elizara mugatzen, euskal munduarekin ere jarrera kritikoa zuen: «Etsitua zegoen euskal munduarekin. Euskalduna izateko beste modu bat nahi zuen, aspertua baitzegoen folklorismoarekin». Eta hori literaturara eraman zuen: «Kaletartu egin nahi zuen euskal literatura, aspertua zegoen baserri zuri politez». Eta politikara: «PNV espainola zela kritikatzen zuen, eta 1948an borroka armatura deitu zuen. Helburua independentzia zuen». Ez zen isilik egoteko jaio. «Bera gustura zegoen eskandalua eginez gero». Ezin idatzi, ezin bizi Baina bere jarrera inkonformista ez zitzaion debalde atera. Zentsuratu egin zuten. Behin eta berriz. Lanak izan zituen argitaratzeko, zabaltzeko, irakurria izateko. «'Ez naute irakurri nahi, ezin dut publikatu. Akabo', esan zuen», Peillenek kontatu zuenez. «Eta idazteari utzi zion». 25 urte besterik ez zituen. «'Niretzat ez du merezi gehiago bizitzeak, ez dudalako indarrik idazteko', esan ohi zuen. Berarentzat idaztea bizitzea zen». Euskara ez zen beste hizkuntzaren batean idatziz gero, argitaratzeko, zabaltzeko eta irakurria izateko aukera handiagoa izango zuen ziurrenik. Frantsesez eta bretoieraz eduki zuen aukerarik, «baina euskara ez zen beste hizkuntza batean idaztea traizioa iruditzen zitzaion». Literatura hain gazterik uzteko arrazoien artean, osasun arazoek ere izan zuten eraginik, Peillenek aitortu zuenez. Depresiboa baitzen Jon Mirande. Adiskide baten psikiatrikora eraman zuen bere gaixotasunak. Eta 47 urterekin hil zuen bere burua, «barbiturikoak eta alkohola nahasturik», hirugarren ahaleginean, 1972. urteko Gabonetan.Hamabost egunera aurkitu zuten. Merry-Christmas poema utzi zuen idatzirik.«Oso aske izatea ez zitzaion merke atera Miranderi».  