Docutec Germaine Bourdais: «Euskal Herriko familia eredua hautsi da, eta horrek arazoak sortzen ditu» INSEE erakundeak Frantziako Estatuko estatistikak osatzen ditu. 2005ean pobreziaren heina apaldu dela badio ere, Germaine Bourdais Sokorri Katolikoko (Secour Catholique) presidenteak beharrak emendatzen direla ihardesten dio. Apaldu edo emendatu da pobrezia Lapurdin, Nafarroa Beherean eta Zuberoan? Ez dakit nondik atera dituen INSEEk emaitzak. Nik ditugun beharrak eta banatzen ditugun laguntzak ditut abiapuntutzat, eta urtero-urtero emendatzen dira. Iaz 5.556 pertsona lagundu genituen, eta duela bi urte ez ziren 5.000ra heltzen. Datozkigun pertsonen hiru laurdenak bakarrik bizi dira, edo guraso bakarreko familiak dira. 2004an %19,2 ziren lan prekarioa zeukaten pertsonak, orain %25 dira. %32 lanaren bila ari dira. Argi dago lanak ez duela pobrezia ekiditen. Gero eta gehiago dira, beraz, lana eduki baina laguntza eskatu behar duten pertsonak? Laguntza eskatzen diguten pertsonen %82k etxebizitza daukate. Prekarietatea izugarri emendatu da. Bizi mailari dagokionez, Frantzian 794 eurokoa da pertsonako. Akitanian 797 eurokoa, eta Ipar Euskal Herrian 762 eurokoa. Baina, horrez gain, prekarietatean bizi den jende mota berria agertzen hasia da, erretretan direnak: 2004an %3,6 ziren; iaz, berriz, %6. Ezin da errealitate hori gorde. Jende gazteari dagokionez, %40k ez dute diru sarrerarik. Ipar Euskal Herri osoan egiten duzue lan. Ezberdintasunik bada eskualde batetik bertzera? Gero eta nabarmenagoak. Zuberoan, Garazi aldean eta Donapaleu inguruan (Nafarroa Beherea) bakardadeari loturik daude pobrezia eta beharra. Jende anitz bakarrik bizi da, eta ez dute lagunduko dien seme-alabarik. Euskal Herriko ohiko familia hautsi da, eta horrek erronka berriak sortzen dizkio gizarteari. Ahulezia handia dago nekazaritza eremuetan. Diru sarrera urriak dira, eta bakardadeak ez dauka jotzeko aterik. Kultura aldatzen joan da, eta bakoitzak ahal duen bezala atera behar du bizia aitzina. Jendeek ez dute tokirik atzematen herrian, eta alkoholari zein depresioari loturik dauden arazoak sortzen dira. Baina jende gazteak ere bertze arazo batzuk ditu. Eskolara joateko, adibidez. Gertatu zaigu gurasoek laguntza eskatzea autorako erregaia erosteko. Ingurumen bakoitzak bere arazoak ditu. Zein da hiriguneetako egoera? Baiona inguruan aterperik gabeko pertsonen kasua da larriena. Hauskortasun psikologiko handia daukate. Bakardadean bizi dute hiria, eta oso zaila egiten zaigu haiekin harremanetan sartzea. Karrika gogorra da, eta fite hausten dira pertsonaren mugarriak. Guregana jotzen dutelarik, pertsonaren oreka berreraikitzea da lehentasuna. Eta mitoek kalte handiak eragiten dituzte. Pobrezia immigrazioari edo kanpoko jendeari datxekion arazoa dela uste dugu anitzetan. Ez. Gero eta gehiago dira hemengo gazteak. Lehen Frantzian gora eta behera ibiltzeko ohitura zeukaten. Orain, aldiz, jendea tokian egoten da. Osasun egoerak okerrera egin duela diote eragile guztiek. Zuek ere joera hori nabarmentzen duzue? Arazo psikologikoak larriak dira, eta osasun zerbitzuekin batera burutzen dugu lana. Baina aspaldian ikusten ez genituen eritasunak atzeman ditugu: aurten, adibidez, bi tuberkulosi kasu. Gizarte zerbitzua zuen gain hartuz ez ote duzue erakundeen engaiamendu eza sustatzen? Arrisku hori badago, baina ez dugu aterabiderik. Erakundeek ez dute diru gehiago ematen, eta gure laguntza gabe, jendearenak egin du.