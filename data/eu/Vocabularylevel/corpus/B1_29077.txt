Docutec Gure etxea Bada urte eta erdi hona etorri ginela bizitzera. Eta oraindik sinestezina iruditzen zaigu igogailuarena. AGURTZANE INTXAURRAGA Bada urte eta erdi hona etorri ginela bizitzera. Eta oraindik sinestezina iruditzen zaigu igogailuarena. Etxea, ondo dago. Eguzki begia da. Hasteko, sarrera txiki bat dauka. Han ez dugu gauza handirik, giltzak gordetzeko kutxa bat zintzilika eta umeek egindako hainbat grafiti paretan, eta bost ate. Ezkerretik hasita, lehenengoa, umeen gelakoa da. Eguzkiak goizez jotzen du han. Umeek gustukoa dute euren gela, nabaritzen zaie. Eta jakin ezazue sartzen den edonori, ohe gainean zintzilika duten eltxo-sarea erakusten diotela lehenbailehen. Bigarren atea, komunekoa, ez du kanporako leihorik. Baina bainuontziko gortina zuriak, eguzki horiak ditu margotuta nonahi. Hirugarren ateak ez du izen zehatzik. Amak lan egiteko erabiltzen duena dela diote umeek. Nik gonbidatuen gela ere badela diot. Eta badaezpada jantzita daukat hango sofa-ohea. Ordu asko ematen ditut bertan sartuta. Eguzkiak asko laguntzen dit, ateratzen denetan. Euri hotsak ere bai. Laugarrena sukaldeko atea da. Txikia baina argitsua eta umeek egindako marrazkiz josita dago. Irratia piztuta etengabe. Bosgarrena egongelakoa da. Han gustoren sofan etzanda egoten da, lozorroan, edo egonean besterik gabe. Han dago gure gelara ematen duen atea ere. Gela arrunta da. Guretzat ederra. Eta han ere, ateratzen denean, eguzkiak goizez jotzen du. Hauxe da dena. Hauxe da gure etxea. Gustuko baduzue, sartu barruraino. Geuk ere ateak irekita ditugu.