Docutec Banguardien patua Garai baten abanguardia izan zirenak non daude gaur? Transzio garaiko arte mailako abanguardiak ditu hizpide iritzi artikulu labur honek. IÑIGO ARANBARRI / Batzuetan, eguna nola datorren, iraganak deitzen nau, kasu apur bat egin diezaiodan. Aztarrika-aztarrika, badago oroimen gozorik nondik ekarri. Konparazio batera, trantsizio hasieran, inon ez bezala ezagutu genuen gurean herriaren (gizarte demokratikoa esaten da orain) eta banguardiako arte plastikoen arteko uztarketa. Erresistentzia garaitik zetorren jarrera —Arantzazu, Ama Lur filma, Ibarrolaren obreroak...— , azkartu egin zen. Oteizak Arantzazuko txerri jiteko apostoluak ez ezik, hiltzen hil zuten Txabi Etxebarrietaren omenezko eskultura utzi zuen Benta Handin (gaur egun harrika emango liokete!); Basterretxeak «Bai euskarari» kanpainaren aldeko logoa egin zuen Monzonen uxo xuri, uxo gorriekin; Zumetak enbor bat koloreztatuz eman zion irudia hitzaren aldeko apustua zen «24 ordu euskarazi»... Ulertzekoa da, etorkizuna genuen zain, eta ilusioa zegoen jokoan. Baina denen artean, nago Txillida izan dela memoria kolektiboan gehien iraun duten ikurren sortzaile. Berarenak dira, paparrean nekatu arte eraman direlako, kalean gehien ikusi, eta ikusi orduko diseinua ideia batekin errazen identifikatu direnak. Arestiren aitaren etxearekin bezala, gizartean urtu zaio obra. Amets garaiotatik, «Euskal Unibertsitatea bai» zioena dago, egun ez euskal eta ez Euskal Herriko ez den Euskal Herriko Unibertsitatearen irudi korporatibo bihurtu dena, edota gauza puntual baterako sortu, eta bizi ditugun garaiak bizi ditugulako, gaur arte iraun duen amnistiarena, egunotako miaketetan Cotinok eta Garzonek enegarrenez bahitu dutena. Horretara etorri zaizkigu orduko ilusioak. Eta bi Chillida hauek hankamotz leudeke hirugarren bat gabe, Eskandinaviatik heldu zitzaigun eguzki hippyak estali bazuen ere (gorri-horia gainera!), ikusi eta batera ezagutzen erraza dena. Diseinua testurik gabe deus ez zelako, «Ez, ez, ez, euskal kosta nuklearrik, ez» erantsi zitzaion begizta bikoitz hari. Ametsotatik urteetara, Lemoizko munstroa estaltzeko proiektua aurkeztu du Bizkaiko Diputazioak. Teknikaren eta zientziaren museoa omen doa bertan, eta orduko banguardia funtzionaritzara irabazita, Nestor Basterretxeak diseinatuko du Atlantida deitu eraikin modernoa, orduko ilusioekin hau, museo galaktiko bat eskatzen ibili bagina bezala...    