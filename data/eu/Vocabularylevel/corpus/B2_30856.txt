Docutec Azterketak kopiatzeko eta txuletak egiteko bideak Makina bat ikasle ari da, dagoeneko, ikasi eta ikasi, ero moduan. Lasaiago dago beste asko, ordea. Kopiatzaileak dira eurak, txuleten maisuak. Haien artean Infiltratu gara gu. Azterketa garaia ia gainean dugu ikasleok, eta larritzen hasteko unea iritsi da. Apunteak fotokopiatzen hasi, etxetik atera gabe ikasi eta ikasi aritu, lagunei deitu azterketak noiz diren jakiteko, zure aurtengo ikasgaiak zeintzuk diren jakiten saiatu (ea klasera gehiago azaltzen garen, e!)... Baina bada ikasle mota bat, oraindik ezertan hasiko ez dena, abilezia berezia duena ezer ikasi gabe ikasturteak gainditzen joateko: txuleten maisuak. Ni beti izan naiz ikasle saiatu bat, inoiz ez duena ezer utzi azken mementorako, ikastea oso gustukoa izan duena. Horregatik, txuleten mundua ezagutu ahal izateko, 3 hilabete igaro ditut kopiatzaile talde batean infiltratuta, urrutitik ere ezin imajina nitzakeen kopiatze teknikak ikasten. Memento latzak igaro ditut, behin baino gehiagotan egon bainaiz nire espioi egoera agerian uzteko zorian. Pare bat aldiz nire apunte karpeta ia agerian geratu da, kopiatzeko garaian nire urduritasuna nabari samarra izan da batzuetan, baina nire inprobisazio gaitasunari eta odol hotzari esker, lortu dut onik ateratzea egoera horietatik. Oraindik hotzikarak izaten ditut harrapatu izan banindute zer egingo lidaketen pentsatzean. Izan ere, oso hertsiak eta mesfidatiak dira gisa honetako taldeak. Irakasle gazte ugari dago kopiatzaile taldeetan sartu nahian, euren teknikak zeintzuk diren jakiteko. Baina beti antzematen diete, gehienetan armaturik joaten baitira, boligrafo gorri batekin, eta hori oso deigarria da giro horretan. Baina arrisku horiek guztiak igaro ondoren, mundu ilun honi buruzko sekretu ugari argitzeko gai naizela iruditzen zait. Giro horretan, kopiatzaileak taldeetan sailkatzen dituzte, bakoitzaren teknikaren arabera. Hasteko, kopiatzaile estandarrak daude. Txuletetan maisuak direnek ez dituzte oso begiko, alfer hutsak direla uste baitute, ez dutela lanik egiten kopiatzeko. Estandar horien teknika azterketa dezente samar ikasita duen baten inguruan esertzea da, eta goitik behera horrek idatzitakoa kopiatzea. Horretarako, bista ona behar da, edota kopiatua denaren kidetasuna. Azken hori lortzeko, bide ugari daude. Aspalditik datorren laguntasunetik hasi eta mehatxuraino, xantaia eta eroskeriatik igarota. Ikusi dut nik horietako kopiatzaile bat, ondokoa konpasaren puntaz mehatxatuz, kopiatzen utzi ziezaion. Hurrengoa kopiatzaile tradiziozalea da. Historian zehar erabilienak izan diren txuletak egiten aditua da hau. Paper zati batean, oso letra txikiarekin idatzi beharrekoa idatzi, eta ondoren ezkutalekuren batean jarri, behar denean era azkar eta diskretuan begiratzeko moduan. Errazena, estutxean sartzea da, baina irakasle ugarik mahai gaineko guztia gordetzeko eskatu ohi dute. Halakoetan, badira beste ezkutalekuak ere: txuleta biribil formarekin moztu, eta erlojuan kamuflatu, galtza motzen edota gonaren barruko aldean pegatu, honi pitin bat buelta emanez txuleta irakurtzeko moduan, zapataren zolan itsatsi eta hankak gurutzatuz begiratu (teknika horrekin, txuletak plastifikatuta egon behar du, lurra bustia badago izorratu egin baitaiteke), mahuka luzearen barruko aldean gorde, aulkian, bi hankak banatzean erraz irakurtzeko moduan... Mukizapi baten barneko aldean ere idatz daiteke, eta hotzeriaren aitzakiarekin, idatzitakoa irakurri. Kopiatzaile mota hori da irekiena, nahiz eta oso zaila den bere konfiantza lortzea. Izan ere, tradizioak jarraipena izan dezan nahi du, eta bere jakituria belaunaldi berriei irakasteko prest dago. Baina, hala ere, izugarri zaila da bere sekretuetara heltzea. Kopiatzaile tradiziozalea izateko, letra txiki eta ulergarria izatea beharrezkoa da, nahiz eta ordenagailu bidez egiteak ere asko laguntzen duen, letra oso txikiz inprima baitaitezke txuletak. Horien aldaera bat tatuatzaileak dira. Txuleta, letra izugarri txikiarekin, euren gorputzean idazten dute zuzenean. Besaurrean, esku ahurrean, behatzetan... Edozein tokitan idazteko gai dira. Arlo horretan maisua den batekin aritu nintzen hizketan nire infiltrazioaren amaieran, eta oso punta fina zuen errotulagailu batekin azkazaletan benetako artelanak egiteko gai zen. Teknika hori menperatzeko, letra oso txikia eta bista ona izateaz gain, odol hotza beharrezkoa da, urduri jartzen bazara posible delako izerditan hastea, eta, orduan, akabo, txuleta ulergaitza bihurtzen baita. Arrazoi beragatik, ez da komeni azterketara arropa lodiarekin joatea. Kopiatzaileen artean ere badira zirujauak deiturikoak. Horiek badute halako estatus berezi bat mundu honetan; izan ere, informazio pribilegiatuaren jabe dira. Azterketaren aurretik badakite nolakoa izango den. Batzuek harreman berezia dute kopiategiko arduradunarekin, eta irakaslea azterketaren kopiak egitera doanean, eskatutakoak baino bat gehiago egiten ditu, ondoren zirujauari emateko. Bestela, lapur dohain berezia izan dezake zirujauak, eta zuzenean irakaslearen jabegotik lortu azterketaren kopia. Behin hori eskuetan edukita, etxean bertan erantzuten die galderei. Eta azterketa garaian, trasplante bat egiten du aldez aurretik prestatua eraman duen paperarekin, hortik bere izena. Klasean jende gutxi dagoenean hori egitea zaila izaten da, baina bada teknika horren aldaera bat: paper batean indar handia eginez idaztea, azpian beste paper zuri bat jarrita. Hala, bigarren horretan idatzitakoaren marka geratuko da, eta, ondoren, klasean benetan idazten ari zarela emango du. Azkenik, artisauak daude. Horiek eskuekin abilezia berezia dute, eta benetako artelanak egiteko gai dira. Jostorratz batekin boligrafo batean gai osoak idazten dituzte; paper luze bat bi zilindrotan pergamino moduan bildu, eta, goma batekin eutsita, liburu osoak sartzen dituzte, eta halako beste zenbait gauza. Pazientzia handikoak dira, eta, esan bezala, oso abilak. Nire isilpeko lan honek kopiatzaileen mundu iluna gainerako ikasleei pitin bat argitzeko balioko zuelakoan nago, eta erreportaia hau irakasle gutxik irakurtzea espero dut, bestela akabo. Izan ere, dagoeneko ikastea zer den ahaztua dut, ni ere lan mota honetan aditu bihurtzen hasia bainaiz.