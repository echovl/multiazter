Docutec Zauri kronikoen zainketa Mari Jose Uranga Iturriotz, Donostiako Erizaintza Eskola, EHU¹ Pertsonak hainbat babes-mekanismo ditu jaiotzen denetik infekzioei aurre egiteko; horietako bat larruazala da. Larruazalak, osorik dagoenean, mikroorganismoak gorputzean sartzea saihesten du. Larruazala ongi izateko, pertsona osasuntsu egotea garrantzitsua da; hainbat gaixotasunek zauriak errazago sortarazten dituzte. Beraz, larruazala egoera txarrean izateak infekzioak eragin ditzake eta, era berean, gaixotasunek larruazala kaltetu dezakete. Zauri kronikoek hainbat sorburu izan ditzakete. Erizainen jardueran ohikoa izaten da presio-ultzerak eta ultzera baskularrak dituzten pertsonak zaintzea. Zaurien sendaketa pertsonaren zainketa integralaren barnean kokatu behar da beti; eta pertsonaren egoeraren arabera erabakiko dira jarduerak (prebentzio-neurriak, elikadura, sendaketa nola egin, zerekin egin, etab.). Presio-ultzerak Ez mugitzea da presio-ultzeren eragile nagusia. Pertsona ezin denean mugitu, gorputzeko hainbat atalek gehiegizko presioa jasan behar izaten dute. Ahoz gora etzanda egonez gero, arrisku gehien duten guneak hauek dira: orpoak, errain-hezurra, ukondoak, omoplatoak eta okzipuzioa. Ahuspez etzanda egonez gero: belarriak, belaunak, gizonezkoetan genitalak, emakumeetan titiak eta behatz-muturrak. Albora etzanda, berriz: maleoloak, belaunetako kondiloak, trokanter handia, saihets-hezurren gunea, akromiona eta belarria izaten dira babestu beharreko guneak. Eserita egonez gero:  orpoak, errain-hezurra, ukondoak, omoplatoak eta okzipuzioa dira arrisku gehien duten guneak. Presioaz gain, pertsonak larruazala zikina eta bustia badu (gernuarekin, esaterako) eta elikadura eskasia, presio-ultzera azkar sortuko zaio. Ultzera baskularrak izan daitezke arterietakoak, zainetakoak edo diabetesaren ondorioz sortutakoak (oin diabetikoa). Arterietako ultzerak ohikoagoak izaten dira gizonezkoetan; zainetakoak, berriz, emakumezkoetan. Ikusi da prebentzioa dela neurririk eraginkorrena presio-ultzerei aurrea hartzeko. Ospitale gehienetan erizainak balorazio osoa egiten dio pertsonari ospitaleratzen denean eta, beharrezkoa denean, prebentzio-neurriak antolatzen ditu. Pertsonak luzaroan gehiegizko presioa pairatu badu edota zirkulazio-gutxiegitasuna badu, larruazala erraz kaltetuko zaio. Zauria sortu denean, erizainak baloratu behar du sendaketa nola egin, zerekin eta zein maiztasunekin. Zaurietan bakterioak egon ohi dira, baina horrek ez du esan nahi infekziorik dagoenik; zauri bat bakterioek kolonizatuta egon daiteke eta infekziorik ez izan. Orbaintze-prozesuak Zauriaren orbaintze-prozesuan fase desberdinak daude: hanturazko fasean eritema eta hantura ikus daitezke (zauria gertatzen denean hasten da fase hori); pikortatze fasean pikortadura-ehuna (gorri-arrosa) sortzen da eta erraz kaltetu daitekeenez, kontuz egin behar dira sendaketak; eta, epitelizazio fasean zelula epitelialek zauriaren ertzak elkartzen dituzte, hesi epiteliala osatzen da, pikortatze-ehuna uzkurtzen da eta orbaina eratzen da. Orbainak kolore gorrixka izaten du hasieran eta babestu egin behar da igurtzietatik; denborarekin zuritu egiten da. Orbaintze-prozesua eragozten dute: elikadura eskasiak, hainbat sendagaik (kortikoideek, esaterako), hildako ehunek (nekrosia), bakterioek kopuru handian daudenean (infekzioa sortu dezakete) eta exudatu gehiegi izateak. Nekrosatutako ehunak desbridatzeko teknika ezberdinak erabil daitezke: desbridatze kirurgikoa (bisturia eta pintzak erabiliz), entzimatikoa (kolagenasarekin, esaterako), autolitikoa (era naturalean, hezetasun-maila egokia mantenduz) eta mekanikoa (eskuila batekin egin daiteke, baina mingarria denez, gutxi erabiltzen da). Bakterioak kanporatzeko, zauria ondo garbitzea garrantzitsua da xaboidun urarekin edo serum fisiologikoarekin; antiseptikoak erabiltzea ez da gomendatzen. Zauriaren eta inguruko larruazalean infekzio-zeinurik balego, hau da, eritema (gorria), beroa, mina, hantura edota zornea ageri badira, exudatuaren lagina jaso behar den baloratu beharko da eta antibiotikoak erabili behar ote diren. Lagina jasotzekotan, hobe da xiringarekin xurgatuz jasotzea hisopoarekin baino. Aposituak Orain dela urte batzuk zauri kronikoen sendaketa apositu lehorrekin egiten zen, baina ikusi da zauri horiei mesede egiten diela hezetasunak, neurri egokian izanez gero. Beraz, zauri kronikoek hezetasuna behar dute orbaintzeko, baina neurrian, busti gabe. Horregatik, exudatu gehiegi izanez gero, desagerrarazi egin beharko da gai egokiak erabiliz. Ospitaleetan eta osasun-zentroetan apositu mota ugari aurkitu ditzakegu zauri kronikoen sendaketak egiteko, baina guztiak ez dira berdinak. Apositu idealak ezaugarri hauek izan beharko lituzke: ingurune hezea sortu beharko luke, gehiegizko exudatua jaso, gas--trukaketa ahalbidetu, zaurian tenperatura egonkorra mantendu, zauria beste infekzioetatik babestu, bere osagaiek kontrako eraginik ez sortu eta apositua aldatzeak ez luke minik eman beharko. Zauri kronikoen sendaketetan erabiltzen diren hainbat apositu eta gairen ezaugarriak 1. taulan ikus ditzakezu. Presio-ultzerak ekiditeko, erabiltzen dira gantz-azido hiperoxigenatua duten prestakinak ere zirkulazioari mesede egiten diotelako. Zaurian kolonizazio kritikoa dagoenean, antibiotiko lokalak erabiltzen dira (sulfadiazina argentikoa, esaterako). Infekzioa dagoenean, berriz, tratamendu sistemikoa ematea erabaki daiteke. Zauriaren egoera (orbaintze-fasea, nekrosia, infekzioa, exudatu kopurua) kontuan izan behar da sendaketak egiteko (ikus 2. taula), baina ez hori bakarrik, pertsonaren egoera osotasunean baloratzea ezinbestekoa izango da. Pertsonaren egoeraren arabera, helburuak desberdinak izango dira; gaixotasun sendaezina duen pertsonaren ultzeraren sendaketa egiteko finkatzen diren helburuak mina baretzea eta usaina gutxitzea izan daitezke eta ez, agian, zauria orbaintzea. Erizaintza-zainketen helburua pertsona osotasunean zaintzea da; eta ez bakarrik pertsonak duen ultzera. Bibliografia: - Grupo de trabajo sobre úlcera vasculares de la AEEV. (2004). Consenso sobre Úlceras Vasculares y Pie diabético de la AEEV. Guía de Practica Clínica. 2008ko martxoaren 3an: http://www.index-f.com/lascasas/documentos/lc0086.pdf - Osakidetza. (2006). Protocolo de Prevención y Cuidados de las Úlceras por Presión. Argitaratzeke. ¹ Mari Jose Uranga Medikuntza eta Kirurgia Erizaintzako irakaslea da Donostiako Erizaintza Eskolan