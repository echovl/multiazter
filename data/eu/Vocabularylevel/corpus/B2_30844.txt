Docutec Kutsadura kimikoa dateke minbiziaren arrazoi nagusia «Pariseko deialdia» izena eman dioten manifestua sinatu zuten mediku eta zientzialari ospetsu ugarik, horien artean hainbat Nobel Sarik. Manifestu horretan ohartarazten denez, ingurumeneko kutsadura kimikoa izan daiteke "gaur egun gizateriaren izurri nagusienetakoak diren minbizia, emankortasunik eza eta sortzetiko gaixotasunen antzeko egoeren arrazoi nagusienetakoa". Sinatzaileek Reach programa bultzatu eta aldarrikatu dute, eta programa horrek milaka eta milaka produktu kimiko berrikusi eta aztertu nahi lituzke, ingurumenera aurrenik, eta, elikadura-katera ondoren, pasatzen diren hondakinen jatorrian dauden produktuak, hain zuzen ere. Adituek salatu dutenez, ez dago produktu horien kaltegabetasuna frogatuko duen behar adina frogarik. Parisen aurkeztutako datuak benetan kezkagarriak dira, edozein izutzeko modukoak: Europan bikoteen %15ak arazoak ¿edo ezintasunak¿ ditu seme-alabak edukitzeko. Bestetik, eta Medikuntzak aurrerapauso ugari egin dituen arren, haurren minbizia % 0,8 hazi omen da azken urteotan. Eta bi zifra negatibo horiek oso lotuak daude, mundu osotik heldutako adituen iritziz, azken hamarkada hauetan hainbeste ugaldu den kutsadurarekin, batez ere gai kimikoen eraginez ingurumenean sortu ohi denarekin. Eta aurreko datu horiek guztiak nahikoak ez badira, gogoratu Nazio Batuen Erakundeak asaldu endokrinoak eta fetoaren malformazioak eragin ditzaketen 12 substantzia kimiko identifikatu dituela. Egunero jaten ditugun janari freskoen %42,7k pestizida eta bestelako gai kimikoen hondakinak dauzkate, gure osasunarentzat kaltegarri izan daitezkeenak. Horregatik, garrantzi handikoa da jan aurretik fruta eta berdurak ondo-ondo garbitzea -mahatsak, marrubiak, letxuga, sagar eta tomateak batez ere, horiexek baitira pestizida gehien eduki ohi dituztenak.