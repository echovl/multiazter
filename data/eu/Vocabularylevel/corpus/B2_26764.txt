Docutec Alkoholaren atzaparretatik ihesi 1935ean sortu zen, EEBBetan, Alkoholiko Anonimoak elkartea, Bill eta Bob alkoholikoen ekimenez. Ordutik 66 urte pasatu dira, baina hasierako erronka bera du elkarteak Ainara ARGOITIA/ Alkoholiko Anonimoak elkarteak (AA) 66 urte bete ditu aurten. Alkoholaren menpe direnek ere haren morrontzatik askatzerik badutela frogatzen jardun du elkarteak urte horiek guztietan. Irabazi asmorik gabeko elkartea da Alkoholiko Anonimoak; alkoholismo gaitzari aurre egitea beste asmorik ez duen lagun taldea, azken batean. «Alkoholiko Anonimoak elkartetik kanpo nekez ulertzen gaitu jendeak. Hemen babestuak sentitzen gara; alkohola dela eta, antzeko bizipen ilunak izan ditugu hemen biltzen garenok, eta, horregatik, ondo ulertzen dugu elkar», adierazi zion Egunkariari Arantxa Donostiako Cristobal Kolon Pasealekuko egoitzako kideak. Gaitzaren inguruan idatzi diren liburuetako hainbat pasarte irakurri, barrenak lasaitu eta besteen bizipenez zerbait ikaste aldera astean hiru aldiz biltzen dira Donostiako egoitzan alkoholismoak jotako 40 bat lagun. «Ez zaio egin duenaz ezer galdetzen inori hona etorri aurretik, nahi duenak hitz egiten du hemen, presiorik gabe; bizipen guztiak zaizkigu guri aberasgarri», argitu zuen Felixek elkarteko beteranoetako batek. Zurrutada bat gehiegi eta mila gutxiegi ditu alkoholiko batek Alkoholismoa sendabiderik gabeko gaixotasuna da; aitzitik, bada gaitz hori «eteteko» modurik. Horretarako gaixotasuna onartu behar da aurrenik, eta ondoren lehenengo zurrutadari ezetz esateko adorea bildu behar da. Horixe da alkoholiko baten lehen eginbeharra eta horixe bera Alkoholiko Anonimoak elkarteko kide izateko bete beharreko baldintza bakarra; alkoholik gabeko bizimodu berriari ekiteko gogoa, alegia.«Lehenengo zurrutadak eramaten gaitu galbidera, eta ez hamargarrenak edo hamabosgarrenak. Ezin diogu edateari utzi nahi dugunean; guretzat zurrutada bat gehiegi da eta mila ez dira nahiko», azaldu zigun Felixek. Goizean jaiki eta egunerokoari hasteko alkohol tragoxka bat ezinbesteko izan dutenik bada elkartean, Arantxa bera esaterako. «Gorroto nuen nire bizitza, ahulegia sentitzen nintzen eta neure burua gutxiesten nuen. Ohetik jaiki eta ordubete baino lehen edan beharra izaten nuen, eta egun guztia mozkortuta eta burua non nuenik jakin gabe igarotzen nuen. Etenik gabeko mozkorraldia zen nirea». Arantxa etxetik irteteke mozkortzen zen, emakume alkoholiko gehienek egin ohi duten antzera. Felixek, aldiz, kalean nahiz etxean edaten zuen, «gizonezkoon artean kalean alkohola edatea ondo ikusia egon delako beti». Alkoholak, ordea, eragin bera izan zuen biengan. Euren betebeharrak zeintzuk ziren ahantzarazi zien edanak, gorputza erabat minduta utzi zien eta psikikoki berriz hondoa jo zuten alkoholaren eraginez. Bakartasunaren atzaparretan erori ziren biak, eta edozelako laguntzetatik ihesi ibili ziren denbora luzez, alkoholiko zirela onartu artean. «Ez diogu jaramonik egiten ingurukoek esan ohi digutenari; ez dugu bakartasuna eta edana ez den beste lagunik onartzen», aitortu zion kazeta honi Arantxak. Urteetan, noraezean ibili zen Arantxa, egunero mozkortuz. Felixek, aldiz, ez zuen egunero edaten. «Egunak eta hilabeteak igaro nitzakeen edan gabe, baina behin hasitakoan ezin gelditu!». Horra alkoholiko guztiak berdinak ez direla frogatzen duen adibidea. «Askok uste dute alkoholikoak ardo botila eskuan eta kale ertzean botata egoten garela egunero, baina hori ez da egia. Horietako asko alkoholiko dira, bai, baina alkoholiko izateko ez dago egunero mozkortuta ibili beharrik», esan zuen Felixek. Horren harira, egungo gazteen arazoa ekarri zuen gogora Arantxak. «Elkartera gazte batzuk etorri dira, arazo berri batekin. Asteburuetan edaten dute soilik, baina egiten dutenean ez dute hura kontrolatzeko modurik. Jaiegunetako alkoholikoak dira». Alkohola edatea gizartean oso onartua egoteak «ikaragarri» zailtzen du alkoholikoen borroka. «Egun txar batzuk igarotzen dira hasieran, baina inoiz ez edanaren menpe geundenekoak bezain txarrak». Laguntza behar al duzu? Edana kontrolatzeko gai ez diren pertsonak dira alkoholikoak. Alkoholiko diren ala ez zalantzan dauden horiei laguntzeko galdetegi bat du Alkoholiko Anonimoak elkarteak. Hamabi galdera horietatik lauri baietz erantzunez gero laguntza eskatzea komeni dela diote gaixoek. 1. Inoiz pentsatu al duzu edateari utzi beharko zeniokeela? Egun batzuk edo astebete edateari uzten saiatu eta tentazioan erori al zara berriz? 2. Edana dela-eta besteek eman ohi dizkizuten aholkuak ezatsegin egin al zaizkizu inoiz? 3. Edari bat edatetik beste bat edatera pasatu al zara inoiz, berriz ez mozkortzearren? 4. Inoiz jaiki eta edateko beharra izan al duzu? 5. Arazorik gabe edan dezaketen pertsonen inbidia sentitzen al duzu? 6. Edanarekin zerikusia duen arazorik izan al zenuen iaz?