Docutec 400 urteren buruan URRETABIZKAIA, ARANTXA/ Martxoak zortzi ditu eta uztailak zazpi biltzen dituenean bezalaxe, berezkoa dirudi egunari dagokion ospakizuna. Ia-ia betikoa. Duela gutxi irakurri nuen egunkari batean (ez naiz orain ze egunkaritan izan zen zehazteko gauza) Britainia Handiko unibertsitate ospetsu batean (Oxford ala Cambridge, bitatik bat) egindako azterketa baten arabera, laurehun urte falta zaizkigula mendebalde honetan gizon eta emakumeon artean berdintasuna bizi ahal izateko. Ba nengoen ba. Hori da daramagun abiada edo hain urruti dago oraingoz amets hutsa den berdintasuna. Aitor dezagun badirela gaur bertan (eta duela hamar, hogei edo ehun urte) berdintasun hori egunerokoa duten gizon eta emakumeak, baina gutxi dira, mirari hutsa. Gutxitasun horretan, ordea, gure bidea argitzen dute, oztopo txikitan eror ez gaitezen. Horiengatik ez balitz, gutxienez bostehun urte geldituko zitzaizkigun. Aparteko aipamena merezi dute, hain zuzen gaurko egunean, berdintasunaren alde egiten duten gizonek, eskubidetan berdin izateak zer dakarren ikasten lagundu digutenek, oraindik inork oinkatu ez duen lurralde horretan gurekin batera abiatzen diren horiek. Eta emakumeon eskubideen kontra egiten duten emakumeak ere aipatu behar lirateke, kontu honetako bi muturrak zeintzuk diren argi gera dadin. Mutur hau onartzeko, ulertzeko, ez dira aski oraindik ezagutu ditugun emakume egun gutxiak, baina gutxienez orain badakigu zenbat itxaron beharko dugun min garratz hori itzal dadin. Laurehun urte, besterik ez.  