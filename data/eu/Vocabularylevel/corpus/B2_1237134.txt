Aldizkari Digitala Menchu Galen erakusketa Bilboko EHUren Paraninfoan Menchu Galen pintura erakusketa antologikoaren izenburua "Kolorearen indarra" da. Erakusketa hau Euskadiko eta Estatuko paisaiek, lagunen eta familiakoen erretratuek eta bodegoiek osatzen dute. 167 artelan daude ikusgai Euskal Herriko Unibertsitatearen Paraninfoan. Niretzat kolorea da garrantzitsuena. Nik ez dut inoiz marrazten. Ez dut inoiz marraztu. Apunte batzuk bakarrik marrazten ditut irudia oihalean sar dadin, dio Menchu Galek.   Menchu Gal Irunen 1919an jaio eta 2008an hil zen. Montes Iturrioz irundar margolariaren estudioan egin zituen marrazkiko lehen ikasketak. 1933an, Parisen, Amédée Ozenfant pintorearen akademian matrikulatu zen eta bertan, besteak beste, Fernand Leger pintorea ezagutu zuen. Parisko egonaldian, kubismoa, fauvismoa eta espresionismoa gertutik ezagutzeko aukera izan zuen. La loca, 1965 Kubismoaren eragina nabarmena izan zen Menchuren gaztetako lanetan, batez ere, natura hilak margotzerakoan.   Bodegón cubista   1934an, Paris utzi eta Madrileko San Fernando Arte Ederren Akademian jarraitu zituen bere ikasketak. Han Aurelio Arteta izan zuen irakasle. Aita Espainiako gerran hil ondoren, Atharratzen (Zuberoan) errefuxiatu zen Menchu Gal. 1943an Madrilera itzuli eta Vallecaseko eskolako pintoreen taldean sartu zen. 1950ean Veneziako Bienalean parte hartu zuen eta 1959an Espainiako Pintura Sari Nazionala lortu. Lehenengo emakumezkoa izan zen sari hau jasotzen. XX. mendean, Espainiako eta nazioarteko galerietan berrehun bat erakusketa egin zituen. Lehen agerraldietan Benjamín Palencia, Pancho Cossio, Rafael Zabaleta… izan zituen bidelagun. Menchu Gal borrokalaria eta nortasun handiko artista izan zen. Urte haietan ez zegoen emakume askorik pintoreen artean eta Menchuri neketsua gertatu zitzaion gizonezkoekin lehiatzea. Menchu Gal Orendain, Hondarribiko hondartzan margotzen. 1975eko azaroa. Argazkia: Iñaki Linazasoro Menchuren ibilbide artistikoa oso emankorra izan da. Bi mila bat artelan ditu katalogatuak. Francisco Calvo Serrallerrek dio: “Margolari bikain honen margolanak ezagutzea oinarri-oinarrizkoa da, Espainiako XX. mendeko artea bere horretan ulertu nahi badugu.”   Bodegón con pajarito, 1980-1990 Menchu Galen pinturak oso lirikoak dira. Bere estiloa oso askea da eta trazua azkarra eta freskoa. Begien aurrean zituen paisaiak pintatzen zituen eta ez zuen estudioan artelanik gauzatzeko ohiturarik. Kolore biziak eta garbiak zituen gogoko. Alderdi emozionalak ere garrantzi handia zuen berarentzat. Bilboko erakusketaren komisarioak dioenez, Menchurentzat pintatzea arnasa hartzea bezala zen.   Marina Menchu Galen erakusketa antologikoa otsailaren 28a arte izango da ikusgai Euskal Herriko Unibertsitatearen Paraninfoan. Ordutegia: 10:00etatik 14:00etara eta 16:00etatik 20:00etara, astelehenetik larunbatera; igandeetan, 10:00etatik 14:00etara. Sarrera doan. Informazio gehiago, helbide hauetan: http://www.fundacionmenchugal.com http://www.prentsa.ehu.es Segidan, Menchu Galen erakusketari buruzko eitb.com-eko bideoa duzu ikusgai. Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Kazetaria.- Menchu Gal, Irungo artistak esaten ei zuen beretzat pintatzea arnasa hartzea bezala zela, eta horrela izan zen hamabost urterekin Parisen margotzen hasi zenetik hil zenera arte, duela lau urte. Bizkaia aretoan dagoen erakusketa antologiko honetan bere sasoi guztietako lanak daude, ehun eta hogei guztira. Hasierako bodegoiak… Edorta Kortadi Olano.- Kolore gutxirekin, forma geometrikoekin… K.- Baina Menchu Galek ez zuen onartu garai hori. Edorta Kortadi Olano.- Esaten du beretzako aro beltza, iluna, tristea izan zela. K.- Menchu Galek gerora atera zuen bere benetako sena paisaia eta erretratuetan. Edorta Kortadi Olano.- Lerro zuzenetik pasatzen da lerro makurrekin jokatzera, ez? lerro ondulatua, lerro sentsuala, emakumeekin lotuta. Bestalde, kolore indartsuak. K.- Askatasunez margotu zuen. Ezagutu zutenek izpiritu librea zela diote. Edorta Kortadi Olano.- Bai, nik uste dut bera egiazalea dela, pintatzen du sentitzen duena, ez du egiten orain eramaten dena. K.- Emakume oso alaia izatez, azken urteetan goibelago bizi izan zen. Berak esaten zuen “Nire arteak zeozertarako balioko du?” K.- Erantzuna, erraz dute erakusketa honetako bisitariek.