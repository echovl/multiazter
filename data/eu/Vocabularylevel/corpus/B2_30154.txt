Docutec Oporren espejismoa Ematen du eguneroko bizimoduaren miseria txikiak ezabatu edo desagertu egiten direla udan, eta une labur batez sinistu nahi dugu gauzak egiatan aldatu direla, betirako aldatu ere. Kolpea, ordea, geroago etortzen da. LAURA MINTEGI / Ikasturtea amaitu denez, neguan zehar estutu gaituzten arazoak ere amaitu direla pentsarazi nahi dugu. Eguzkia, oporrak, hondartza, bidaiak, monotonia hautsi, ordutegia irauli, jende berria ezagutu... Eman ematen du eguneroko bizimoduaren miseria txikiak ezabatu edo desagertu egiten direla eta, une labur batez sinistu nahi dugu gauzak egiatan aldatu direla, betirako aldatu ere. Kolpea, ordea, geroago etortzen da, sasoi aldaketa parentesi hutsa izan dela ikusten dugunean, eta oporraldiak ez duela ezertxo aldatu, alboratu baizik edo, kasurik txarrenean, aurreko desajustea areagotu: adituek gezurra ez badiote, bikote banaketa kopurua altuena udaren ostean izaten da, alde handiz: ordu konpartitu gehiegi elkarri ezer ez esateko. Jakin beharko genuke oporrek, berez, ez digutela intseguritatea ezabatuko. Ezta insatisfakzioa edo bizi-nekea kenduko. Tristezia gurekin batera garraiatuko dugu opor-lekura; eta diru-ezak estutzen bagaitu, oporrak gehiago ustiatuko digu poltsikoa. Udaldiak ez du lankide gogoangarria desagerraraziko, eta hari planto egin ez bagenion, harekin berriz egingo dugu topo irailean, aurreko egoera berean. Egia da errutinaren apurketak eta denbora libre gehiago izateak lagundu dezaketela norabidean lema-kolpea ematen, eta gauzak aldatzeko beta ederra eskaintzen zaigula. Baina ilusio faltsua da. Eskenatoki aldatze hutsak ez du aktorea kalitatezko egiten. Neguan zehar koherentziaz jokatzeko gai izan ez bagara, ikasturtearen hasieran ez dugu koherenteago joko, udako espejismoa amaitu ondoren indarberrituta etorri arren. Norberaren bizimodua zuzentzeko errotiko erabakiak hartu beharra dugu, eta sasoi honetan izaten dugun iheserako joerak ez du sobera laguntzen erabakiei irmo eusteko. Hondo-hondoan koldar jotzen dugu egunerokotasunak inposatzen digun presiopean, amore emate txiki baina etengabeekin. Oporretara ihesi egitean presioak betiko joan direlako ilusioa elikatzen dugu. Arazoa da presioa bere horretan mantentzen dela eta irailean zain dugula, temati, aurrezarritako bidera buelta gaitezen. Eguzkiak, eguraldi onak eta aisialdiak zaharberrituta sentiarazi gaitzakete une batez, aldatuta, baina norberaren aldetik aldaketa (egiazko aldaketa) burutu ezean, akabo. Itxaropen bakarra izango da hurrengo oporraldietara arte itxarotea. Edo zubi baten zain egotea. Lasai. Datorren ikasturtean zubi mordoa dago eta.