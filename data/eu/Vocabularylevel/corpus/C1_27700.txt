Docutec Armada garaiezina? Komunikabideek gatazketan duten jokaera aztertzen du. Batez ere, ezkerreko ikuspegi batetik, enpresa erraldoiei aurre egiteko proposamenak ditu. Txema Ramirez de la Piscina (EHUko irakaslea) Globalizazioa hitz totemikoaren aitzakian, komunikazioaren munduan bi fenomeno oso desberdinak gertatzen ari dira azken urteotan: kezkagarria bata, interesgarria bestea. Alde batetik, komunikazio-enpresa erraldoien artean ematen ari den kontzentrazio-prozesua —finantza-sektoreak gidatuta— kezkabide dugu; bestetik, Internet sareak lortu duen hedapena dugu itxarobide. Fenomeno bereko alde biak ageri-agerian, beraz. Hona nire lehenengo gogoeta, autokritika modura azalduta: nire ustean, ezkerraren munduan denbora eta energia larregi xahutu dugu megaenpresa horiek ezarri duten tirania komunikatiboa kritikatzen, eredu horren ordezko beste komunikazio mota alternatibo bat eraikitzen saiatu ordez. Ezpatarik zorrotzena astindu dugu erraldoi ikusezinen aurka, munstro horrek, askotan, buztinezko zangoak dituela kontuan hartu gabe. Bi adibide Honatx bigarren burutazioa: beren eragina handia izan arren, komunikabideak ez dira ahalguztidunak. Bi adibide baino ez ditut jarriko: kanpokoa bat; etxekoa, bestea. Venezuelan, apirilaren 12tik 14ra bitartean, izandako gertaeren berri denok izan dugu masa-hedabideen bitartez. Estatu kolpearen porrota zenbait faktoreren ondorioa izan zen (armadaren eta herri xehearen erreakzioak, besteak beste). Nik, hemen, kroniketan nahiko oharkabe igaro den detaile batean erreparatu nahi dut; herriaren erreakzioa ahalbidetu zuen episodioaz, alegia. Caracasko komunikabide guztiak kolpisten esku zeuden unean, Hugo Chavez presidente atxilotuak bere lagunei gutun bat helaraztea lortu zuen. Eskuz idatzitako hiru lerro baino ez ziren izan, baina berebiziko garrantzia zuten. Mezua, garbia: «Nik ez dut dimisiorik aurkeztu; zuekin nago». Fax bitartez zabaldu zen gutuna. Internet sare biderkatzailearen eta kolpisten kontrolpetik at zeuden irrati komunitarioek bolo-bolo hedatu zuten albistea. Gutunaren milaka fotokopia banatu ziren hiriburuko auzune txiroetan. Efektua ikaragarria izan zen: milioi bat lagun Miraflores jauregiaren inguruan paratu ziren. Handik ordu batzuetara, Hugo Chavez presidentzian zen berriro. Kolpisten makinaria militar eta mediatiko osoak amore eman behar izan zuen fotokopia xume baten aurrean. Beste behin ere, Daviden mitoak Goliat garaitu zuen. Gure artean ere badugu makina bat etsenplu. Gogoan dugu denok orain urtebeteko hauteskundeetan bizi genuen aztoramendu mediatiko ikaragarria. Madrilgo komunikabideei erreparatuta, munduaren akaberaren atarian geundela zirudien. Zabaldu zuten mezu nagusia hauxe izan zen: «Oraingoan bai, orain posiblea da abertzaleak Ajuria Enetik botatzea». Bai, botatzea zen kontua, kale gorrira egoztea, Espainia osoaren kontsolamendurako eta lasaitasunerako. Baina ez, kale egin zuten. Ez bakarrik hori, barregarri ere geratu ziren. Abertzaletasuna bera ere askotan begitan hartu duten zenbait kazetarik —Miguel Angel Aguilar, Enric Sopena, Joan Tapia, Iñaki Gabilondo eta beste batzuek ere— zorrotz kritikatu zuten komunikabide gehientsuenek Mayor Oreja hautagaiaren alde egindako kanpaina. Errealitate mediatikoa inoiz baino birtualago azaldu zen; Mayor Orejaren artilleria astun osoa —bere armada garaiezina— umiliatuta geratu zen. Biharamunean, herejeen mailua izatera deituta zegoen gizonak ez zekien non ezkutatu. Beste komunikazio mota bat Honatx azken ideia: Porto Alegreko gailurreko «beste mundu bat posiblea da» leloa parafraseatuz, gaur egun eta hemen, beste komunikazio mota bat eraikitzea posiblea dela uste dut nik. Sortzen ari den eredu berri hori gaur egun bizi dugun nahasmenaren ondorioa da: artikulatu gabea, azkarra eta oso heterogeneoa. Erretorikan du oinarri —hitzak herria seduzitzeko duen ahalmen zoragarri horretan, alegia—. Ez beste inon. Beharrik! Sistemak berak, nahi gabe, elikatu du alaba lotsagabe hori —Internet—. Hain ausarta denez, ez du bere aitaren agintea onartzen; areago, beste harreman-eredu bat proposatzen du: guztiz horizontala. Beharrik! Hala ere, osatzen ari den sistema hori ezerezean geldituko litzateke beste osagai bat izango ez balu: erabiltzaileen zentzu kritikoa. Dagoeneko, «Ongia eta gaizkiaren arteko» gurutzada gehiegitxo ikusi ditugu (Vietnam, Granada, Panama, Errumania, Golkoko gerra, Afganistan, Euskal Herria...). Itsu-itsuan ez dago ezer sinesterik —ezta artikulu hau ere—. Ez, jendeak begia zorroztu egin du; ez du den-dena sinesten. Beharrik! Gakoa norberak subjektu komunikatibo aktibo legez bihurtzean egon liteke, Caracasko karriketan, eta gure artean ere, gertatzen den modura. Ez, komunikabideak ez dira garaiezinak. Eredu berria, askabidea, erretorikaren indar geldiezinetik etorriko da.  