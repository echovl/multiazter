Docutec Izena Seme-alabei izen euskalduna jartzeko ohitura izugarri zabaldu da, bai Euskal Herrian, bai Euskal Herritik kanpo. Rufino Iraolaren ustez normalizazioaren seinale da. Herri baten kontrako zapalkuntza eta ukazioa hainbestekoa denean, herri horrek, iraun dezan, diferentziak markatzeko medio guztiak ipintzen ditu martxan. Gure garaiko Euskal Herriak, diktaduraren ondorioz, mila jarduera politiko, eta bestelako, asmatu ditu bere identitateari eusteko. Horien artean, seme-alabei euskal izena ipintzea. Hasieran, abertzale militanteek eta politikan oso sartuak zeudenek ipintzen zieten izen euskalduna euren seme-alabei. Gero, beti ere ikastolaren eraginpean eta ez ikuspegi arrunt politikotik begiratuta bakarrik, euskal izena ipintzea popularizatu egin zen; nolabait esateko, euskal kantuak eta euskarak plazarako bidea hartu zuten heinean. Iritsi zen bolada bat kasik edozein euskaldunek seme-alabei euskarazko izena ipintzen ziena. Ondoren, izugarrizko booma etorriko da, guztiz modan jarriko dira euskal izenak. Momentu horretan arraroa da euskarazko izena ez jartzea. Normalizazio itxurarekin dator, gainera, dena. Oraindik beste pauso bat gehiago emango dugu: erdaldunak eta etorkinak ere barra-barra ipiniko dizkiete izen euskaldunak seme-alabei; hori bai, Silvia, Susana, Noelia, Vanessa, Jennifer, Sheila, Nuria eta horrelako beste izen batzuekin batera. Azkenik, Euskal Herritik kanpora ere euskal izena izugarri hedatu da. Gaur berdin dago Begoña bat Segovian, Edurne edo Iker bat Madrilen eta Arantxa bat Bartzelonan, Aitor bat Valentzian... Zeharo galdu ditu hasierako konnotazio politikoa eta identifikazio balioa. Hemendik aurrera, edozein alderditan ikusiko ditugu izen euskaldunak. Batzuen ustez, abertzaleei atzekoz aurrera atera zaizkie gauzak. Nire ustez, normalizazioaren (asimilazioaren?) seinalea da.