Docutec Arrasate erre zutenekoa Artikulu labur honetan Arrasate erre zuteneko garaia eta gertaera azaltzen dira. Joxan Elosegi Duela 553 urte 1567ko ekainaren 23an erre zuten ganboarrek Arrasateko hiria. Ganboarren eta oñaztarren arteko azken gudu handia izan zen hura, ez ordea atzenetan atzena. Erdi Aroa deritzo hamar mendetan luzatu zen historia-garai bati: Erromako inperioaren apurtzearekin batean egin bide zituen lehen urratsak, eta Konstantinoplako hiriaren konkistak, 1453an, marratu zuen, adituen ustez, haren amaiera. Euskal herrian, ahaide nagusien arteko liskarren bukaera luzeak zeharka bada ere, galbidean ezarri zuten liskar hauek Nafarroako erreinua, zehaztu zuen marra hori. Ahaide nagusiak ahulduta, errege agintea eta monarkia nagusien araberako nazio-estatu modernoak sendotu ziren gurean eta Europa osoan zehar. Nagusigo haren eskutik hedatu eta indartu ziren gerokoan foru-instituzioak. Hiri oparo bizia zen XV. mende erdialdeko Arrasate hura. Jende saiatua zen mondrautarra, oletako jardunean zer erakutsi handia zuena, eta Euskal Herriko beste leku askotan bezala, pil-pilean zegoen han ere ahaide nagusien arteko gerra. Gutiziaz behatzen zioten aspaldidanik Arrasateri Gebara etxeko ganboarrek, hura ere eurentzat nahirik, Leintz osoan jaun eta jabe izaki, baina besteek ez onartzen. Sartu ziren hirian ganboarrak, bai eta prestu erantzun oñaztarrek hiritik berehala ohildurik. Adi ziren euskal lurretako ahaide nagusiak, begiak erne Arrasate aldera, eta ehunka arma-lagun hurbildu ziren hara, «zabal arabarrik, giputz sendo ederrik, bizkaitar urduri gogorrik». Inguratu zuten ganboarrek hiria, errendi eginik nahi zituztela oñaztarrak. Baina suak egin zuen, azkenean, burdinak ezin zuena: «Argi izarrak urten dau, zeruan goian ostantzean; bergararrok hasi dira, trajioe baten asmatzean, euroen artean dioela: erre dezagun Mondragoe, lasterreon sar gaitezan». Bergara aldera irten ziren, eta handia izan zen txikizioa oñaztarren artean. Erraustu egin zuten ondoren hiria, etxeak, eliza, harresia eta guzti. Gertatuen berri jakin ondoan, izugarriak agindu zituen Gaztelako erregek, eta hiltzera kondenatu zituzten erasoan esku harturiko ahaide nagusi eta aitonen seme guztiak, hirurehunetik goiti. Deserria, barkamena eta Gaztelako errege zintzo zerbitzatu beharra etorri ziren kondena haien ordainetan  