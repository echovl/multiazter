Docutec Mamografia Bularreko guruina osatzen duen ehun bigunaren errepresentazio erradiologikoa besterik ez da mamografia, eta irudi horrek guruinaren egituraren (normal nahiz patologikoaren) berri ematen digu. Erradiografia berezi horren azterketa zehatzak minbizia identifikatzeko modua ematen digu. Zer da mamografia? Bularreko guruina osatzen duen ehun bigunaren errepresentazio erradiologikoa besterik ez da mamografia, eta irudi horrek guruinaren egituraren (normal nahiz patologikoaren) berri ematen digu. Erradiografia berezi horren azterketa zehatzak minbizia identifikatzeko modua ematen digu. Zertarako balio du? Bularreko minbizia da emakumeen artean tumore gaiztorik usuena, emakumeen aurreneko heriotza-arrazoia osatzeraino (28,2ko heriotza-tasa dauka minbizi horrek 100.000 emakumeko). Gaur egun, gurea bezalako gizarte batean, emakume batek 75 urte bete aurretik bularreko minbizia izateko probabilitatea % 5ekoa da. Eta egungo biziraupen-tasei erreparatuta, horrek esan nahi du 20 emakumetik batek bularreko minbizia garatuko duela adin horretara iritsi baino lehen. Kasu askotan, ordea, posible da neoplasia edo tumorea atzeman edo detektatzea, ukitu edo palpatzeko moduko lesioak agertu aurretik. Eta ondotxo frogatu den bezala, mamografia da bularreko minbiziaren screening edo baheketarako baliorik gehien duen proba, eta horrexegatik minbiziaren detezkio goiztiarrean gehien erabiltzen dena. Zer esan nahi du horrek? Sarritan inolako sintomarik gabeko emakumeetan bularreko minbiziak oso estadio goiztiarrean atzematen direla mamografiari esker. Proba honek onarpen zabala izan du emakumeen artean, kontrako efektu oso gutxi ditu eta kostu aldetik ere onartzeko modukoa denez, ikaragarri hedatu da biztanleria orokorrean aplikatzeko moduko screening-proba bezala. Bularra ehun bigunez osatua dago (gantz-ehuna, parenkima, azala, ehun adiposoa), eta horien guztien erradiazioa xurgatzeko koefizienteak oso antzekoak direnez, bularreko erradiografia konbentzionalak (ohizko metodoekin eginak) ez dute batere kontrasterik hartzen, eta alferrikakoak gertatzen dira diagnostikorako. Mamografian, aldiz, badira minbizia adierazten duten zeinu erradiografikoak: puntu-formako kaltzifikazio finak (bularreko erradiografian puntu zuriak bezala agertzen direnak), gaizki definitutako masa espikulatua, dentsitate asimetrikoa eta azala loditzea. Mamografiak ez du ordezten biopsia diagnostikorako, ezta gutxiagorik ere. Baina erradiologian aditua den baten eskutik, mamografia bat oso tresna fidagarria eta baliagarria da. Mamografia bidezko bularreko minbiziaren detekzioa zehatza da kasuen % 85ean, gutxi gorabehera, eta teknika honekin atzematen ez diren minbiziak erradiografietan ondo ikusten ez diren bularreko zonetan kokatu ohi dira (galtzarbe aldeko goiko aldean). Bularreko minbizien % 35 ia ez dira ukipenaz edo palpazioz atzematen, mamografia bidez soilik detekta daitezke. Beraz, bularreko minbizia bere estadiorik goiztiarrenetan atzemateko sistemarik onena mamografia eta miaketa edo azterketa fisikoa konbinatzea da. Horrela lortutako espezifikotasuna (hau da, minbizirik ez dagoenean emaitza negatibo bat lortzeko probabilitatea) % 90etik gorakoa da. Screening-eko mamografian emaitza positibo baten aurresateko balioa % 5-10 artean dabil, alegia mamografia positiboa duten 100 emakumetik 5-10 bakarrik dira ondoren bularreko minbizi baten eramaile bezala berresten direnak. Minbiziaz gainera, mamografiak bularreko beste gaixotasun batzuk ere atzeman ditzake, esaterako mastitis zorne-jariatzaileak, abzesuak, kiste nabarmenak, tumore onaireak (adibidez, fibroadenoma), aldaketa fibrokistikoak eta baita guruin barneko gongoil linfatikoak ere. Noiz egiten da? Gaur egungo ebidentzietan oinarrituz, aldizkako mamografien bidezko bularreko minbiziaren screening-aren eraginkortasuna sendoa eta erabatekoa da 50 urtetik gorako emakumeentzat, Kanadan, Ameriketako Estatu Batuetan eta Europan egindako ikerketen emaitzek frogatzen duen bezala. Adin-tarte horretan ikerketa guztietan bularreko minbiziaren heriotza-tasa % 30 inguru gutxitu da mamografiari esker. Eta emaitza horiek jarraipeneko aurreneko 7-10 urteetan nabaritzen dira pixkana-pixkana. Ikerketa horiek berek ez dute bularreko minbiziagatiko heriotzen beherakada esanguratsurik erakutsi, aldizkako mamografien bidezko screening-prozedura hori 40-49 urte bitartean hasi duten emakumeen artean, 7-12 urteko jarraipen-aldia egin ondoren. Horregatik, gaur egun martxan dauden detekzio goiztiarreko programa ia gehienek 50 urtetik aurrerako emakumeei mamografia 2 urtean behin errepikatzea aukeratu dute, betiere emaitzak normalak direnean. Sintomarik gabeko pazienteen detekzio goiztiarraz gain —eta prozedura horiei baheketa edo screening-eko mamografia esaten zaie—, patologia baten susmoa dagoenean ere egiten dira mamografiak, pazienteak dauzkan sintomak horren beharra erakusten duenean (kasu horietan mamografia diagnostikoaz hitz egiten da) Nola egiten da? - Proba egin aurretik: * Lehenik eta behin, pazienteari prozedura zer-nolakoa izango den azaldu behar zaio, eta bularra zanpatzen dioten bitarrean molestia txiki batzuk sumatu ditzakeela esan, zanpaketa horri esker, bularreko ehuna hobeto ikusten baita. Baina bularrak ez du inolako kalterik jasango zanpatua izateagatik. * Proba aurretik ez da inolako baraurik egin behar. * Proba bitartean erradiazio-dosi oso txikia erabiliko dela azaldu behar zaio pazienteari. * Gerritik gora biluztu eta erradiologiako mantala jartzeko esango diote emakumeari. - Proba egiten den bitartean: * Pazientea erradiologiako zerbitzura eraman eta mamografia makinaren aurrean eseriko da. * Bular bat erradiografia-plakaren gainean jarriko da. * X izpien aparatuaren konoa goitik behera jaitsiko da, bularraren gainean egon arte, eta ondoren bularra plakaren eta konoaren artean suabe-suabe zanpatuko da. * Plaka erradiografikoa argitan jarri edo edukitzen da. Horrela bularraren goitik beheranzko proiekzioa (kraneokaudala) lortuko dugu. * Segidan X izpien plaka lurrarekiko perpendikular jartzen da, bularraren kanpoko aldea ukituz. * Konoa erdiko partean jarri eta bularra suabe-suabe zanpatzen da. Horrela bularraren alboko proiekzioa (axilarra edo galtzarbekoa) lortuko dugu. * Kasu batzuetan proiekzio zeiharrak (oblikuoak) egiten dira. -Proba egin ondoren: Medikuak aukera baliatuko du emakumeari bularraren autoazterketako teknikak zertan diren adierazi eta horien abantailak azaltzeko. Mamografia erradiologian trebatua den pertsona baten eskutik egiten da beti, beharrezkoak diren proiekzioekin eta adituen gomendioak jarraituz. Hamar minutu irauten du gutxi gorabehera probak. Behin mamografiak errebelatu ondoren, horien kalitatea egiaztatuko da, eta proba ez bada nahi bezain ondo atera, errepikatu egingo dira mamografiak. Bi proiekzioko mamografia batean emakumearen bularrak jasotzen duen batez besteko erradiazio-dosia 2-4 mGy-koa da (200-400 mrad-ekoa). Beraz, bularrak hartzen duen erradiazio horrengatik patologiaren bat izateko arriskua oso-oso txikia da, batez ere minbiziaren detekzio goiztiarrerako probarekin lortzen dugun mesedearekin alderatuz gero. Mamografiaren indikazioak adinaren arabera ezartzen dira gehienbat, lehen ikusi dugun bezala. Eta kontraindikazio bakarra haurdun dauden emakumeak dira, erradiazioak fetuari egin diezaiokeen kalteagatik. Mamografiaren emaitza normala (positiboa esaten zaiona) patologiarik batere ez agertzea da. Emaitza anormalak, berriz, negatibo bezala ezagutzen direnak, bularreko minbizia eta tumore onaireak dira (fibroadenomak, bularreko kisteak, aldaketa fibrokistikoak, abzesuak edo mastitis zorne-jariatzailea, besteren artean). Zein faktorek dute eragina emaitzetan? Badira emaitzetan interferentziak eragin ditzaketen hainbat faktore: a) Talko-hautsak kaltzifikazio-irudiren bat eragin dezake bularraren barruan. b) Lepoko objektu metalikoek (kate, lepoko, eta antzekoek) bularra erabat eta behar bezala ez ikustea ekar dezakete. Horregatik, lepoaldeko gauza metaliko guztiak kendu behar dira. c) Bularren tamaina handitzeko asmoz egindako inplanteek ere bularra erabat ikustea eragoz dezakete. d) Bularraren dentsitatea gutxituz doa adinarekin. Emakume gazteen bularreko ehuna erradiodentsoagoa denez, bularreko tumore txikiagoen detekzioa zailagoa gertatzen da mamografian. Jabier Agirre, UZEI