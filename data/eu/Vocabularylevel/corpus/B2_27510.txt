Docutec Aznar ona, iraultza txarra Iritzi artikulu laburra. Bertan Zuberoaren historiako datu labur batzuk azaltzen ditu, kontraesan polita tarteko. Bestalde, egungo egoera kaskarra azpimarratzen. LAURA MINTEGI / Paradoxa, horixe bai paradoxa, Aznar ona izan zen Zuberoarentzat. Iraultza, ordea, zeharo kaltegarria suertatu zitzaien zuberotarrei, xiberotarrei, beren hizkeran esateko. Aznar izan zen Zuberoako bizkonderriaren lehen bizkondea, IX. mendean. Aurretik gure ahaide eskualdunek frankoen aurka borrokatu ziren (V. mendean), Baskoniako dukerriaren parte izan ziren, geroago Akitaniako dukerriaren zatia (VII-IX. mendeak) eta, azkenik, Zuberoako bizkonderria sortzea lortu zen, Aznar buru. Aznartarren dinastiak XIII. mendea arte iraun zuen, baina tartean Biarnoko bizkonderriaren, Nafarroako erregearen eta ingelesen menpe (XI) bizi izan zen, betiere beraren ohiturak, ekonomia eta hizkuntza mantenduz, eta ondoren Luis XI.ak Frantziaren esku utzi zuen. Joana de Albret, Nafarroako erregina eta Biarnoko bizkondesaren eskutik, inposaketa erlijiosoa eta gerra ezagutu zituzten zuberotarrek. Baina arazoak ez ziren hor amaitu. Frantziako erregeak Nafarroa Behereko parlamentuari erantsi zion Zuberoa eta, geroago, Bordelekoari. Gehiegizko zerga inposatzeak eta lurrak kentzeak berriz ekarri zuten gerra. Zuberotarrek Matalas hartu zuten buruzagi (1661). Zuberoak ezagutu duen garai txarrena Iraultza Frantsesa izan zen. Pribilegio eta erregimen berezi guztiak abolitu ondoren, Zuberoa, Lapurdi, Nafarroa Beherea eta Biarnoarekin batera, Pirinio Behereko Departamentuan sartu zuten (1790). Gaur egun Zuberoan 13.000 bizilagun bizi dira, eta hamar urte barru 11.000 izango dira. Bostetik batek bakarrik ateratzen du bizimodua nekazaritzatik, eta ia erdiak zerbitzuen sektorean aritzen dira. Hau da, berrogeita hamar urteren bueltan proportzioak inbertitu egin dira. Zuberoa hiltzen ari da, eta manexak ere haiekin batera hiltzen ari gara, eurak eta geu, geu eta eurak herri bat eta bakarra garelako, gorputz beraren atalak, hizkuntzaren beraren soinu desberdinak. Ezin dugu «geu» izan xiberotarrak ez badira. «Xiberoa garatzen» egitasmoa martxan jarri dute, zorionez, Zuberoa hil ez dakigun. Baina bizirautea ez da bakar batzuen lana. Xiberoa ezagutzen duzu? Zeren zain zaude, bada?  