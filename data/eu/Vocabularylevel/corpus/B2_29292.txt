Docutec Katarroa Katarroa ezin uxaturik nabil. Mukiz gainezka nago. Zintz egiten dut, eta ... KARLOS LINAZASORO   Katarroa ezin uxaturik nabil. Mukiz gainezka nago. Zintz egiten dut, eta aberria ihesi joaten zait sudur zuloetarik behera, edo, aberria ez bada, neuronaren bat. Txertoa ipintzeko agindu zidaten, eta handiegia ipini zidaten nonbait, gaindosia. Zintz egiteak ez nau zentzatzen, zintz ongi egiten dudan arren. Petxua garbi daukat, birikak sasoi betean, eta pneuma ttikia hortxe, geldirik, gorputzaren oroimena hegan eramateko prest. Ez nago gaizki, baina larritzen hasia naiz. Negua halakoa suertatu delako omen nago katarroak jota, baina nik ez dut ongi ulertzen horrekin zer esan nahi didaten. Negua beti izaten da halakoa, edo halakoa ez bada, oso bestelakoa, eta ni ez naiz sekula santan hain mukitsu egon. Ahotsa aldatu zait, mundu-ikuskera, poetika, libidoa, egonarria eta gogoramena. Ez nuen asko pentsatzen (esateko modu bat da) katarro ahul batek halako indarra izan zezakeenik. Orain badakit. Botikak bisitatu ditut, jakina, eta konturatu naiz ia guzti-guztietan neskato ederrak daudela bertan, hortz zurikoak eta sano-sanoak, sendagaiak saltzen. Niri edozer gauza saltzen didate, alegia edozer gauza erosten diet, katarroa ez didatela sendatuko jakinda ere. Beraz, koñakak bihotzerrea egiten didanez, izerdia botatzen dut, erruz, mendian gora lasterka (esateko modu bat da). Karkaxa ederrenak jaurtitzen ditut naturaren kontra, zingiratsuak, eta barrenak ongi egurastuta jaisten naiz kalera edo etxera edo lagunartera. Bozkarioak, ordea, ez dit luzaroan irauten (apenas den bozkario bezpera bat). Lasterbidez, pirika-pirika, mukiak etortzen zaizkit atzera sudurrera, eta orduan mukizapia ateratzen dut, eraman isilez, eta lagunek zeharka begiratzen didate edalontzien babesetik, negarrez hasteko zorian.