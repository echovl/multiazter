Docutec Potoloaren kanta Potolo batek bere buruaz harro dagoela dio. Gaurko gizartearen aginduen kontra azaltzen da. PAKO ARISTI/ Kaixo. Ni potolo bat naiz. Ez potoloa, edozein modukoa, bere buruarekin bakean bizi den potolo bat baizik. Nahiz eta komunikabideek bake hori mantentzea nahikoa galarazten didaten. Uda iritsi baino askoz lehenagotik ekiten diote gure aurkako propagandari. Munduaren edertasuna izorratzera gatozen mutanteak bezala tratatzen gaituzte. Jende argala baino ez da existitzen haien orrietan eta pantailetan. Tarteka, gizarteak duen erruki-kuota betetzearren, potolo bat agertzen da: Juan Echanove eta... Zientziaren aurrerapenak ere gure aurka datoz. Lantzen eta garatzen diren teknika guzti-guztiak potolo ez izateko zuzenduak daude. Zientziak uste du gizakiok tipulak garela, eta geruzak kendu behar zaizkigula: izter-mamiak, gerriko txitxiak, lepapeko soberakinak, geu izatera iritsi arte. Psikosia hedatu da: mundu guztiak, guzti-guztiak uste du kilo batzuk galdu beharra daukala. Gizarteak ez gaitu erakargarri ikusten. Baina erakargarri izatea ez da bizitzan helburu bat. Ez luke izan behar. Bizitza horri zentzu bat ematen asmatzea da kontua, eta kiloen oreka, gantzaren dantza, haragiaren itxura ez al da gauza eskasa buruan dugun ahalmenaren ondoan, gure sentimenduen handitasunaren ondoan? Gorputzarekin dugun harremana oso gauza intimoa da, eta ez genuke kanpoko eragina hain erraz onartu behar. Gorputza gure bizitzeko estiloaren isla da, eta ni zoriontsu naiz. Hori adierazten duen gorputza daukat, besterik ez. Argaltzeko gimnasioan pasa behar nituzkeen orduen nahigabea lagunekin mahaiaren bueltan pasatako denboraren gozotasunarekin estaltzen dut. Argal egoteko zereginaren lekuan nik irakurtzeko denbora irabazten dut. Argaltasuna bizitzaren aurkako arrakastatzat daukan gizartearen aurrean, emazteak didan miresmena da nire arrakastarik handiena, seme-alabekin bizi dudan ongizatea. Ez naiz beti zoriontsu ibiltzen, dudarik ez. Patroirik ere ez daukagu, Marlon Brando santutzen ez badute behintzat. Eskerrak demokratikoki gurekiko errespetua onartua dagoen. Baina hor ere hipokresia asko agertzen da. Zutabe hau utziz gurekin solidarizatu den Pakori eskerrak eman nahi dizkiot, baina bera badaezpada argal-argala dago, mutil polit askoa. Horrela defenda litezke bai potoloak, norbera argala egonda!