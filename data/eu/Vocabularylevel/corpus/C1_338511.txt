Docutec Praileaitz I Debako Praileaitz Paleolitiko garaiko aztarnategia Sasiolako harrobiaren eremuan dago. Aztarnategia arriskuan ikusten dute hainbatek, eta auzi handia eragin du gaiak. Ustiaketa eremuaren barruko leherketek haitzuloan zer-nolako eraginak sor ditzaketen da kezka nagusia, Praileaitzek babes nahikoa ote duen dago ezbaian, eta ondorioz, eztabaida bizia dago aurrerantzean nola jokatu behar den aztertzean.   Xamanaren atzetik   Nor da argazkiko banakoa? Oinarrizko galdera da hori Praileaitz aztarnategia ulertzeko. Zein zen Cro-Magnon horren zeregina? Balizko erantzunek Paleolitiko garaiari buruzko mundu zabaleko ikerketaren erreferentzietako bat bilakatu dute Praileaitz.    Duela 15.500 urte, Madeleine aldiko xaman horrek utzitako lanabesek arrastoa ematen dute. "Pertsonaia horrek lepokoak eta beste hainbat objektu egiten zituen, erritualetan aritzen zen, eta harengatik da Praileaitz berezia", azaltzen du Xabier Peñalver indusketa lanen zuzendariak. Aranzadiko kideak haitzuloak emandako ezustea kontatzen du: "Praileaitzeko eskaratzean eta lehenengo gela biribilean, pieza batzuk azaldu ziren, oso bereziak dekorazioagatik eta nola azaldu ziren kontuan hartuta.   Azken glaziaziokoak ziren, duela 15.500 urtekoak. Eskaratzean harrizko eserleku handi bat dago halaber, eta haren aurrean sutondoa, animalien hezurren arrastoekin. Hori salbu, ez dira agertzen gainontzeko kobetako ohiko osagai gehiago, silex eta hezurrezko lanabesak esaterako, animaliak ehizatzeko lanabesak, zizelak eta beste. Ez dira agertzen animalien kantitate esanguratsuak ere".   Itxura batean banako bakar baten aztarnak direla uste dute adituek. "Aldi batzuetarako bakarrik egongo litzateke han, eta bere jarduera ez litzateke gertuko beste hainbat kobatan egiten zen ohiko lanaren modukoa, ehiza, arrantza, eta bilketa". Praileaitzeko objektuen artean bost lepoko daude, modu aberatsean landutako 29 zintzilikariorekin. Batek Paleolitiko garaiko venusen itxura dauka; Lespugue eta Konstienkin azaldutakoen modukoa da. "Horrez gain, okre arkatzak ere azaldu dira, eta horrek guztiak erritualen teoriara eramaten gaitu".   Hala ere, aztarnategiak eman duen azken berria joan den abuztuan aurkitutako margoek eman dute. Hogei bat marra, puntu eta ikur dira, eta duela 18.000  urtekoak, goi Paleolitikoak. Halaxe frogatu berri du Marcos Garcia EHUko Historiaurreko Doktorearen ikerketak. Hala, Euskal Herrian sekula aurkitutako margorik zaharrenak dira, Ekain, Altxerri edo Santimamiñekoak baino zaharragoak, nahiz eta arte mailan ez izan haiek bezain garrantzitsuak. "Kobak informazio jario izugarria dauka emateko. Nire bizitza osoak ez luke balioko dagoen guztia ateratzeko", dio Peñalverrek. Izan ere, Aranzadik ez du baztertzen ezuste gehiago "edozein unetan". "Lepokoak agertu zireneko mailara hurbiltzen ari gara berriro, eta litekeena da  objektu gehiago azaltzea, ez baitakigu Madeleine aldiko pertsonaia hori eskaratzean eta lehen gelatik aparte, barrurago ere ibili ote zen".   Duela 15.500 urte inguruko koba guztietako Cro-Magnon banakoentzat Praileaitz errefrentzia lekua izan ote zen pentsatzen hasiak dira adituak. "Deba beheko koba guztientzat erreferentzia izango zen beharbada, Ermitia, Iruroin, Langatxo eta Praileaitz II-rentzat (Sasiolako harrobiaren jardunak desagerrarazi zuena); eta Ekain bera ez dago urruti".   Nolanahi ere, garai gehiagotako arrastoak daude Praileaitzen. Solutre aldiko maila ikertzeke dago, duela 17.000 urtekoa, eta 25.000 urteko maila bat ere bada aztarnategian, Gravette aldikoa.