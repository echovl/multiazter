Docutec Arrozezko paperak Arrozaren nazioarteko urtea dela aitzakia hartuta, arrozaren jatorriko lurraldeetara egingo dugu gaurkoan bisita, liburuak bidelagun hartuta. Mandarin dotore izenburupean hiru poeta txinatarren lana ekarri du euskarara Rafa Egiguren hernaniarrak, txineratik zuzen-zuzenean (Paper Hotsak, 2003). Ez da, baina, ohiko liburua Mandarin dotore, izan ere, hainbat arte-diziplina biltzen ditu, poesiaz gain: Jose Luis Zumetak kolorez ilustratu ditu poema-liburuko orriak eta Joserra Senperena piano-joleak musika ezarri die liburuan jasotako poemei. Liburuko testuek sorrarazi dizkieten emozioak nork bere espresiobidez, nork bere diziplinatik adierazi dituzte: Egigurenek hitzaren esparrutik, Zumetak pinturarenetik eta Senperenak musikarenetik hurbiltzen gaituzte poesia klasiko txinatarrera. Wang Wei, Du Fu eta Li Bai poeta handien lanak jaso ditu Egigurenek Mandarin dotore liburuan, hirurak ere Tang dinastiak Txinan agintzen zuen sasoikoak. Diotenez, dinastia haren sasoian berrogeita hamar milatik gora izan ziren idatzitako poemak; aberastasun haren lagin txikia dira, beraz, liburu honek biltzen dituen poemak. Gutizia hutsa den disko-liburua, beraz, artearen alderdi anitzen topalekua. Oparoa izan zen oso literaturarentzat Tang dinastiaren sasoia, nahiz eta sorkuntza haren atal handia ez zen bildu oso gerora arte. Hala, mende batzuk geroago, Mantxu dinastiaren sasoian bizi izan zen Pïu Sung-Ling narratzaileak ahoz aho nahiz idatziz Tang dinastiaz geroztik hedatu ziren ipuin eta istorioak biltzen jardun zuen, arrakasta handia bilduz irakurle txinatarren artean. XVII. mendeko idazle honek bildu eta idatzi zituen kontakizunetatik lau istorio ditugu euskaraz emanak, Karlos Santistebanen itzulpenean. Itsasoko mamuak izenez argitaratu zituen 1987an Hordago argitaletxeak. Fantasia eta errealitatea, arrazoia eta sineskeria, nahasirik ageri dira tradizio txinatarreko ipuinotan, guztiak ere irudimenez gainezka. Xabier Etxanizek ere tradizio txinatarreko istorioak, ipuinak bildu eta euskaraz argitaratu zituen, bi liburutan banatuta: Berdez jantzitako neska (Pamiela, 1988) bata, Zazpi ahizpak (Pamiela, 1992) bigarrena. Enperadoreen sasoietatik gure egunetara etorriz, egungo Txina ezagutu nahi duenarentzako liburu aproposa kaleratu berri du Jon Abril beratar kazetariak: Helloak Txinan (Txalaparta, 2003) kronika-liburua. Hello deitzen diete txinatarrek kanpotarrei, izan turista, izan atzerriko langile. Eta hello moduan, turista moduan joan zen Jon Abril Asier Gogortza argazkilari eta herrikidearekin batera Txinara. 2002ko abendutik 2003ko urtarrilera arte izan ziren bi nafarrak hello Txinan eta horren berri ematen digu Abrilek liburuan: Beijingen hasi eta Beijingen amaitutako bidaian, hamaika leku, pertsona eta pasadizo ezagutaraziko dizkigu idazleak: treneko bidaiak, bainu txinatarrak, euskal enpresa eta herritarrek herrialdean egiten duten lana eta bizimodua, hizkuntzarekin izandako zailtasunak... Shangai, Lijiang edo Xiïan dira bi bidaiarien eskutik bisitatuko ditugun hirietako batzuk. Mitoez harago, topikoez eta harago, gaur egungo Txina erreala eskura jarri digu Jon Abrilek. Nanning gartzelan Hona hemen gartzela ultramodernoa, Argi elektriko eta guzti. Baina, beti bezala, janaria arroz katilukada bat da Eta sabela beti kexu dago.   Udazkeneko eskena Arroz alorrok lehenengoz ikusi nituenean berdea zen guzia. Orain udazkenarekin uztaren garaia heldu da: Nahinon, laborarien aurpegi irribarretsuak Arroz landetan, barreak eta kantuak. Ho Chi Minh, Gartzelako egunkaria