Docutec Sydney, hondartza eta surfa Sydney Australiako hiri handi eta ezaguna da. Bertan zaila da kanguroak eta koalak ikustea, baina, hiritik irten orduko, kontuz gidatu behar izaten da, edozein momentutan salto egiten baitute errepidera. Hondartzako kultura ikaragarria da. Jende ugarik egiten du han surfa, eta, hori dela eta, hanka-hutsik ibiltzeko sekulako ohitura dago. Sydney oso hiri handia da. Oso hedadura handikoa, ehunka jatorri ezberdinez osatutako 4 milioi biztanleko hiria. Toki guztietako jendea topatuko duzu bertan, kolore eta itxura guztietakoa. Parke berdez, tabernez, bigarren eskuko arropa dendez eta azoka etnikoez josia dago. Itsas portua, elegantea. Izan ere, itsasoz eta hondartzaz inguratuta dago Australiako hiria, eta eguraldi ederra egiten du urteko garai gehientsuenetan. Gazteak beren kasa bizi dira pisuetan eta Gobernuaren diru laguntza handiak dituzte. Bestalde, berdin dio astegun edo asteburua izan; jendea egunero ateratzen da afaltzera, edozein egunetan elkartzen dira lagunak afaltzeko, gitarra jo, ardoa edan eta kantatzeko. Jende jator eta alaia topatuko duzu Sydneyn. Jende bohemioz josia dago hiria. Hitz batean, oso jende ona. Oso ekonomia ona dute, eta ez dute ezergatik sufritu beharrik. Beraz, oso lasai bizi dira. Pertsonez asko fidatzen dira, oso jatorrak dira, irekiak eta beti ongietorria emango dizute beren etxeetan. Zerbeza eta orokorrean edatea ikaragarri gustuko dute. Euskal herritarrak badira bertan: Donostiakoak, Azpeitikoak eta, batez ere, Arrasateko Fagorreko ingeniari tropa ederra bertara lanera joandakoa. Gainera, Gure Txoko deituriko Euskal Etxea ere bada, eta tartean behin polita da bisita bat egitea jende euskalduna topatzeko.  