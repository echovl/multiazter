Docutec Ekin padelari Padel modernoa Mexikoko pilotaleku batean sortu zen, eta urte gutxiren buruan sekulako hedapena izan du. Zenbait urtez, fama nahiko bitxia izan du padelak: tenisaren imitazio halako bat zela zioten batzuek, aberaskume kiroltzat jotzen zuten beste batzuek... Errealitateak, ordea, erraz uxatu ditu aurreiritziak eta egun, baita gurean ere, gero eta lagun gehiago aritzen dira kirol dibertigarri honetan. Edozerk bezala, alde onak eta txarrak ditu padelak. Alde onak aipatzen hasiko gara, txarrak geroxeagorako utzita. Lehenik eta behin, padelean aritzeko ez da aparteko trebeziarik, gorpuzkerarik edo maila fisikorik behar. Izerdia gogotik eragiten duten kirol horietako da, baina nork bere mailara egokitzen badu, hogei metro luze eta hamar zabal den kaiola antzeko batean jokatzen den padelean ito gabe ari daiteke kirolean gutxieneko ohitura duen edonor. Umetan hasi, eta urteetan oso aurrera egin arte joka daiteke, gainera, padelean. Kirola egiten duten bitartean dibertitzea gogoko dutenentzat ere oso egokia da, zaila baita padel partidu batean aspertzea. Bi bikote aritzen dira beti aurrez aurre, erdian sarea eta alboetan hormak dituztela. Ziztu bizian ibili ohi da pilota lurrean zein hormetan bote eginez, eta horrek aparteko azkartasun eta arintasuna ematen dio kirol honi. Alde honekin amaitzeko, esan dezagun pala dela padelerako behar den ekipazio berezi bakarra. Alde txarrak orain: padelean aritzeko instalazio bereziak behar dira, ez da edozein plaza edo zelaitan egin daitekeen kirola. Horrez gain, gutxieneko teknika eta kolpe batzuk menderatzea eskatzen du, bestela erabat galduta egongo da jokalaria pistan, pilota nondik datorkion eta hori nola jo behar den ezin asmatuta. Pista itxia eta pala zuloduna Tenisaren hurbileko senidea bada ere, jatorrizko kirolarekin alde handiak ditu padelak instalazioei, tresneriari eta jokatzeko moduari dagokionez. 10 metro zabal eta 20 luze den padel pista teniserako erabiltzen dena baino askoz txikiagoa da, eta hesiz inguratua dago gainera. Horretan datza kirolaren berezitasun nagusietako bat, lurrean ez ezik, hormetan erte egin baitezake bote pilotak... Eta horrexek ematen dio aparteko bizitasuna padelari. Padelean tenisekoa baino txikiagoa den pala batekin egiten da. Pala konpaktua da, ez sokaduna, eta zulotxoak ditu pilota jotzen duen zatian. Istripuak ekiditeko, eskumuturrean sartu behar den lokarri bat ere badu. Puntuazioa tenisaren oso antzekoa da, eta 3 edo 5 setera jokatzen dira partiduak. Jatorria Padelaren jatorriari buruzko teoria asko daude. Dirudienez, XIX. mendean Atlantikoa gurutzatzen zuten ontzietan, bidaiariak entretenitzeko, tenisaren moldaketa bat asmatu zuten, hura baino leku txikiagoan  jokatzen zena. Jolas eremua txikiagoa zenez, pilota erraketak baino indar gutxiagoz jotzen zuen tresna behar zuten, eta pala antzeko bat egokitu zuten. Hain zuzen, paddle hitzak horixe esan nahi du ingelesez: pala. > laburtua