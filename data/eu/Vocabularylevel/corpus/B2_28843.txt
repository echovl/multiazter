Docutec Kirolari perfektuaren bila Irati Kortabitarte Nazioarteko kirol-norgehiagoken maila zalantzan jarriko du dopin genetikoak. Baina, zer da dopin genetikoa? Eta zer da komunikabideetako kirol-saioetan ohiko bihurtzen ari den dopin hitza? Nola dopatzen dira kirolariak?  Dopina eta geneak elkarturik? Bai horixe. Bi horien konbinaziotik sortu den dopin genetikoak zeresana emango du etorkizunean, poliki-poliki ateak irekitzen ari baita. Zertan oinarritzen da dopatzeko metodo berri hau? Labur-labur esanda, bere helburua geneen bitartez kirolariaren errendimendua handitzea da. Hau da, gene jakin batzuk txertatuz, ezaugarri genetiko horiek berez ez dituzten kirolariei erresistentzia eta abiadura handitzen lagunduko lieke. Izan ere, genetika arloan egin diren aurrerapenek erakutsi dute geneek ere zeregin erabakigarria dutela alderdi horretan. Ez al diozue horri gene-terapiaren usainik hartzen? Azken finean, kirolariaren ezaugarri fisiologikoak aldaraz ditzaketen geneak txertatzen ari dira zelularen genoman. Oraindik ikertzen ari dira, baina dopin genetikoa gauzatuz gero, ezinezkoa izango da gaur egungo dopin-kontrolekin detektatzea. Kirolari bat genetikoki dopatzeko prozesua oso konplikatua bada ere, modu sinple batean azalduz hauek lirateke prozesu horretan egin beharreko urratsak: Lehendabizi, kirol-mota bakoitzaren errendimenduarekin erlazionatuta dauden geneak identifikatu eta aukeratu beharko lirateke, eta genea isolatu eta laborategian sintetizatu; ondoren, genea substantzia garraiatzaile batean txertatuko lukete. Aldi berean, biopsia bidez, medikuek kirolariaren zelulak erauziko lituzkete, laborategian hazi eta manipulatzeko. Izan ere, zelula horietan txertatuko lirateke gene dopatzaileak. Azkenik, zelula eraldatuak injektatuz, material genetiko berridun zelula horiek kirolariaren organismora moldatuko lirateke. Horrenbestez, zientzialariek kirolari perfektua osatzeko geneak identifikatu nahi dituzte: arnasketa bikainarekin, gorputzaren osaketa bereziarekin, hau da, hitz gutxitan esanda, beharrezkoa denean garaipena lortzeko moduko gorpuzkerarekin. Hori bai zortea! Edo zoritxarra? Metodoa ez da guztiz segurua, DNA katearen edozein tokitan txertatzen baitute genea. Inoiz gertatu da, bide batez eragin kaltegarria duten beste gene batzuk aktibatzea. Horren adibide da Frantzian gene baten gabezia zuten burbuila-haurren kasua. Gaixotasun horri aurre egiteko asmoz, haur horiei falta zuten genea sartu zieten eta azken horrek hurbil zegoen onkogene bat aktibatu zuen; ondorioz, haurretariko bik leuzemia garatu zuten. Adituen aurreranzko erronka oztopo horiek gainditzea izango da