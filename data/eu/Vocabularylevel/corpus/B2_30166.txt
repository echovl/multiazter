Docutec Homoen 'ezkontzaz' Nehork ez du haur baten adoptatzeko 'eskubiderik', ez homoek, ez heteroek. haurrak du ama eta aita izateko eskubidea. Kultura denetan oinarri bera da: gizon/emazte/hau. r Zapaterok emanen omen die homoei ezkontzeko eskubidea. Frantzian asmatu zuten PACS deitu kontratua bikote homoentzat. Gehiago behar ote da? Ez dezaket erran, baina gehiago hori ez daiteke ezkontza izan non ez diogun hitz horri erran-nahi berri bat eman nahi, zuria beltza deitzen bagenu bezala. Zoazte Kalahariko bochimanetara ala Groenlandiako ezkimoetara, Amazoniako mikroleinuetara ala Borneoko daiaketara. Gu bezala ezkontzen dira: gizon eta emazteen artean haurrak izateko. Eta mendeetan gora bagoaz, Otsozelaiko ala Santimamiñako euskaldunak ere ezkontzen ziren baldintza beretan. Kultura bakoitzak ezkontzari eman dizkio bere ñabardurak, baina denetan oinarri bera da: gizon/emazte/haur. Ez du zerbait erran nahi ala mendeetan barna ala lur honen zabalera osoan gauza bera ikusteak? Ezkontza ez dute asmatu ez Elizak, ez Napoleonek, bere Code Civil famatuarekin. Bere historia luzean gizona ohartu da, aita-amek haurrak txikitan laguntzen dituzten bezala, haur horiek aita-amak lagundu ditzaketela zahartzaroan. Emeki-emeki kultura mota guziek lege zorrotzak sortu dituzte ezkontzaz, senar-emazte, buraso/haur, anaia/arreba, iloba/osaba, amaginarreba/erraina eta besteen arteko harremanez. Zahartzaroari doakionaz, erranen didazue ez garela gehiago Otsozelaiko euskaldunen heinean. Zahar arrandak baditugula. Bai. Gazteak baldin badira zaharren kutxa horretan dirua sartzeko. Mendez mende, gizarte baten bizkarrezurra izan da ezkontza, eta ezkontza kolokan delarik, gizarte osoa da eri edo gaixo. Gizartea marmaro urduria bilakatzen da: zutik ezin egon. Bi etsenplu emanen ditut. Iparraldean sortze baino 478 heriotza gehiago bada urtean: urte oroz herri txiki bat desagertzen da. Eta datu hori goiti doa urtetik urtera: 1982an 162tan ginen, 1990an 406tan, eta 1999an 478tan. Hegoaldean okerrago, hilen ordaintzeko behar litekeen sortzen erdia baino doi-doia gehiago baita. Ekialdeko Alemania 19 milioitarik 15rat jausi da 50 urtez. Horma famatu hura desagertuz geroz bi milioiez apaldu dira. Mendebaleko Alemaniari doakionaz, 10 milioi jende galduko ditu 50 urtezÉ anartean biziak luzatzen segitzen badu eta urte bakoitz 200.000 etorkin sartzen bazaizkie orain arte bezala. Imigrazioa, horra aterabidea, erranen didazue. Normal aurkitzen ote duzue munduko herri pobreenek beren gain izan ditzaten haur eta gazteak 18 urte arte, gizarteari gostatzen zaizkieino, eta errentable diren puntutik erresuma aberatsak diten haietaz balia? Ez bakarrik Erriberako tomateak biltzeko edo ostatuetan zerbitzatzeko. 1990eko hamarkadan, Ghanak formatu medikuetan %60ek utzi dute bere herria. 1985-90 artean, 60.000 langile kalifikatu eman dizkie Afrikak herrialde aberatsei. Zuzen da gure aberastasuna eta zahar arrandak segurta ditzagun munduko miseriaren bizkar? Ezkontza gauza serioa da. Ezkontzarekin jolasean aritzen delarik, zernahi eginez ezkontza zer den kontuan hartu gabe, gizartearen geroa da arriskuan. Homoek haurrak adoptatzeko eskubideaz erranen dut nehork ez duela haur baten adoptatzeko eskubiderik. Ez homoek, ez heteroek. Haurrak du aita eta ama izateko eskubidea. Biak. Gizonak bere gizonkitik emanen baitio haurrari, emazteak bere emaztekitik. Aita eta amarik ez bada, gizon edo emazte batek edo bikote homo batek edo umezurtzetxe batek har dezan bere gain, bai. Baina normalean aita eta ama biak behar ditu. Ama ez baita aita eta aita ez baita ama. Amak du haurra egiten bederatzi hilabetez bere sabelean. Ama da erditzen gure zaharrek hain ederki erraten zuten bezala: erdi-tzea = bere erdiaren ematea. Amak dio titia ematen. Horrek ez duela ondoriorik gero bien arteko harremanetan? Aitarik edo amarik ez duena besomotza edo zango-motza iduria da. Erranen didazue besomotzak ere bizi direla. Bai! Baina besomotz izan nahi zenuke? Harrigarri ere bada nola baztertzen den sexua, hain zuzen sexua gehienik eta zuzenenean jokoan den alorrean. Kirolean ala kantuan berresten dira gizon eta emazteak, eta haurren egiteko ez lukete diferentziarik? Lanarentzat elkartzen diren pertsonek hauta dezakete kooperatiba kontratua, elkarte kapitalista kontratua, eta beste asko. Kooperatiba kontratua ez da elkarte kapitalistarena. Ezkontza, gizon eta emaztearen arteko kontratua da. Bi gizon edo bi emazteren arteko kontratua ez da ezkontza. Homo eta heteroen eskubide beretaz galde bat: baloia eskuz hunkitzeko eskubidea eskatuko ote dute futbolariek baizik eta eskubaloi jokalarien eskubide berak nahi dituztela berdintasunaren izenean?  