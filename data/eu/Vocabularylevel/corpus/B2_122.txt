Docutec Ustekabean Orain dela gutxi, txinatarren denda bat zabaldu dute herrian. Miopeenak ere ikusteko zabal eta handi jarri duten iragarki errotulua da bitxiena. Euskara hutsean honelaxe dio: Ondarroako ustekabeak. Orain dela gutxi, txinatarren denda bat zabaldu dute herrian. Jostorratzetatik hasi eta titi zorroak arte, denetarik saltzen duten orotariko denda bat; hogeita lau orduz eta domeka arratsaldeetan deskantsurik hartu gabe zabalik egoten diren horietakoa, herriko lokalik onentsuenetako batean. Ez da kontu berria, herri askotan ari dira txinatarrak bai jatetxeak bai dendak zabaltzen. Kostaldeko gure herri txiki honetara etorri diren lehendabiziko txinatarrak dira, ordea, eta horrek ezustean hartu gaitu. Merkatu-legeak aginduta hurbilduko ziren nonbait, hiri handixeagoetako konpetentziatik ihesi. Hala ere, miopeenak ere ikusteko zabal eta handi jarri duten iragarki errotulua da bitxiena. Euskara hutsean honelaxe dio: Ondarroako ustekabeak. Oparitarako gaiak eta etxerako osagarriak. Argi utzi dute, askok baino hobeto menperatzen dituzte merkatuko legeak. Herri euskaldun batean euskara hutsean iragarri dira, nahiz eta gero saltoki barruan gaztelera justu batekin defendatu. Zalantzarik gabe, hizkuntzaren ekonomiak eta ekonomiaren hizkuntzak, biek ala biek topo egin dute txinatarren dendan. Adierazi nahi zutena, ustez aditu dugu. Hala ere, ustekabe polita, uste gabe beraien bitxikeriak iragartzeko erabili dutena. Hemendik aurrera, Txinako oihalen inportaziorako kuotek, gure inguruko enpresa askori baino min gutxiago egiten dietela ikusi ondoren, ea zelako ustekabeak dakartzaten.