Docutec Talde ilunak Sektei buruzko adituak, sektek kaltetuak eta sekten aurkako ordezkariak bildu ziren. Testuan, batetik, hainbat testigantza gordin irakurriko dituzue eta, bestetik, sekten ezaugarriak zein diren. Sektei buruzko adituak, sektek kaltetuak eta sekten aurkako ordezkariak bildu ziren abenduan, Euskal Herriko Largantza taldeak deituta. Testigantza gordinak entzun ziren Donostiako Codina hotelean. Etxeko gelan 30 urteko alaba urkatuta aurkitu zuten gurasoak zeuden. Hala ere, eskerrak eman zizkioten Jainkoari, alaba etxean hil zelako. Sektako kideek alaba Indiara eramango zutela mehatxu egin zieten, eta gurasoek adierazi zutenez, ez zeukaten gogorik alabaren gorpuaren bila inora joateko. Beste guraso batzuek beren alaba bizirik zegoela esan zuten, baina ez zutela ikusi urte askoan. Erresuma Batuan zegoela uste zutela eta gutunak bidaltzen zizkiotela elkarri, baina alabaren gutunek ez zutela inolako mamirik. Beren bikotekidearengandik bereizi eta haurrek sektekin harreman zuzena dutela esan zuten zenbait gurasok. Jehovako Lekukoetan 30 urte pasatu, erakundetik atera eta bere bidea jarraitu nahi zutenei laguntzea erabaki zuen gizona zegoen. Baita emaztea sekta batean sartu eta bakarrik geratu zen gizon edadetua ere. Sekten kontrako borroka ez da erraza. Legearen mugetan dabiltzan taldeak direla azpimarratu du Largantzako presidente Juantxo Dominguezek. Sekten funtzionamenduaren inguruan iluntasuna dela nagusi, baita sektetako partaideentzat beraientzat ere: «Sektek gizarte paralelo bat osatzen dute, eta ia edozer onartzen dute komunitatearen edo liderraren izenean, baita beren familiaren kontrakoa bada ere».Informazioa zabaltzearen aldekoa da Dominguez: «Sektei zuzenean aurre egitea ez da eraginkorra. Horrela lortzen duzun gauza bakarra da barrukoak itxi eta taldea babestea, beren sinismenak indartzea». Hala ere, Largantzak talde horiek publikoki salatzen ditu eta salaketa egiten dutenak ere babesten ditu. Sekten ezaugarriak Hauek dira Largantza elkarteak sektei buruz emandako zenbait adierazgarri: Definizioa «Ezaugarri totalitarioak izaten dituzte eta mota askotakoak izan daitezke: erlijiosoak, kulturalak, zientifikoak, terapeutikoak, politikoak... Talde horietan sartzen direnek debozio osoa erakusten diote pertsona edo ideia bati, eta manipulazio, konbentzitze eta kontrol tekniken menpe daude. Sektetako kideek liderrarekiko eta taldearekiko mendetasun osoa izaten dute, eta hori da pertsona horiei eta beren familia eta lagunei gehien eragingo dien faktorea». Sekten zenbait ezaugarri Konponbide sinpleak eskaintzen dituzte edozein egoeratarako. Teoriaren eta praktikaren arteko kontraesanak dituzte. Karisma duen liderra dute, mesianikoa eta dogmatikoa. Segurtasun pertsonala, babesa eta aukeratutako taldeko kide izateko aukera eskaintzen dute. Egitura totalitarioa da, dena goian erabakitzen da. Teknika psikologikoak eta bortxazkoak erabiltzen dituzte kideak harrapatzeko eta doktrinatzeko. Helburuek bitartekoak justifikatzen dituztela sinesten dute. Dirua lortzen dute gezurrak erabiliz, gehienetan gizarteari laguntzeko direla esanez. Ikastaroak ere erabiltzen dituzte. Taldean sartzen denari ondasun guztiak eman ditzala eskatzen diote, salbazioa lortzeko bide bakarra dela esanez. Guztiarekiko gorrotoa, beldurra eta gutxiespena irakasten dute. Gizakiaren azken helburua lortzeko bide bakarra eurak direla diote. Kidea bakartu egiten dute, mentalki eta fisikoki, taldearen aurka dauden gauza guztietatik. Sektak kritikatzen dituztenak izutzen saiatzen dira. Gizabanakoa anulatu egiten dute eta gaitasun kritikoa murrizten diote. Bizimodu berria eskaintzen dute. Nor eror daiteke sektaren sareetan? «Edozein pertsona, une egokian harrapatzen badute. Ustez bere burua babestua duena izan daiteke erasotzen errazena». Manipulazio psikologikorako tresnak Erakartzailearen erakargarritasuna; konfiantza eta zoriontasuna eskaintzen duen giroa; zalantzak ezabatzeko presioa; pertsonaren gainbalorazioa; akatsen nabarmentzea; familia harremanen desegitea; konpromiso ekonomikoa; erantzukizunak hartzeari ukazioa; atseden falta; elikadura urria eta desorekatua; akatsen aitorpena; zigorraren mehatxua; doktrina nahasiak; diziplina; eta zalantzak debekatzea. Ondorioak Sozialak: taldetik kanpokoekin harremanetan jartzeko zailtasunak; familiarekin eta lagunekin harremanak suntsitzea; lana eta aurreko bizimodua galtzea; eta ohiko ingurutik bakartzea. Fisikoak: taldetik kanpokoekin harremanetan jartzeko zailtasunak; familiarekin eta lagunekin harremanak suntsitzea; lana eta aurreko bizimodua galtzea; eta ohiko ingurutik bakartzea. Fisikoak: atsedenerako gaitasuna aztoratzea; osasunaren gainbehera eragitea; elikadura arazoak izatea; emakumeek hilekoa galtzea eta aldaketa hormonalak izatea; eta gorputzeko babes sistema ahultzea. Psikologikoak: egonkortasun falta; taldetik kanpokoekin maitasun harremanak izateko zailtasuna; erabakitzeko gaitasunaren galera; arrazoitzeko gaitasun urria; joera neurotikoak; nahasmena, erruduntasuna; mendetasuna; autoestimuaren eta segurtasunaren gezurrezko hobekuntza; eta umetzea.