Docutec Telmo Esnal eta Asier Altuna: "Ahalik eta pelikularik onena egin nahi genuen" Irailerako daukate pentsatuta Asier Altunak eta Telmo Esnalek 'Aupa, Etxebeste!' beren lehen film luzearen estreinaldia. Bi zuzendariek orain artean laburmetraien alorrean egin duten bide arrakastatsuan jauzi handia da. Euskaraz eta euskaratik sortua izan den lehen filma da, baina horri garrantzi berezia eman baino gehiago, nahiago dute Euskal Herritik kanpo ere euren lanaren kalitatea frogatzea.  Gidoiarekin orain hamar urte hasi zirenetik egindako bidea luzea izan da, batez ere azkeneko urte honetan, baina oraintsu amaitu dituzte muntaketa-lan guztiak eta iritsi zaie estreinaldirako garaia. Dagoeneko proiektu berriak lantzeko gogoz daude. Ideiak ez zaizkie falta. HABE.- Gidoia hasi zenetik, zortzi urteko historia izan da. Proiektu luzea, ezta?A.A.- Bai, urte asko izan dira gidoiarekin bueltaka, baina ez gara egon egunero, urte osoan lanean. Azkeneko bi urteak, azken bertsioa egin genuenetik, izan dira intentsuenak. Iazko maiatzean hasi ginen pixka bat errodajea prestatzen, gure aldetik. Gero, ekipo guztia ekainean hasi zen lanean eta duela hilabetera arte lanean ibili gara, geratu barik. H.- Nondik sortzen da istorioak kontatzeko beharra kamara baten aurrean?A.A.- Andoainen ikasi genuen biok, mundu hori erakargarria zen, teknika aldetik eta, irudia polita zelako. Hor hasi ginen. Gero, teknikari moduan urte pila bat eman ditugu lanean, pelikulak egiten eta azkenean, medioa ezagutzen da, ikasi egiten da zelan kontatzen diren istorioak. Azkenean, diru-laguntza bat eskatu genuen 'Txotx' laburmetraia egiteko eta eman egin ziguten. Hortik aurrera dena etorri da. Beharra baino gehiago gogoa izan da. H.- Non ikusi da bi zuzendari film bat egiteko?A.A.- Horrela sortu zen, elkarren osagarri ere bagara eta. Telmok asko menperatzen du errodajeko dinamika, horretan lan handia egin duelako. Ni, berriz, errodajean atzerago ibili nintzen, ez daukadalako halako erraztasunik. Sartuago ibiltzen naiz gidoian, idazten. H.- Film labur batetik luze batera pasatzerakoan lan gehiago, arazo gehiago. Zer eratako jauzia izan da zuentzat film luze bat egitea?T.E.- Zenbat eta luzeagoa izan, orduan eta zailagoa da erabat kontrolatzea zer egiten ari garen. Alde batetik, denborarengatik, denbora luze doalako, hilabeteak pasatzen dira eta beti finko mantendu behar da ideia horretan. Gauzak aldatzen doaz, kanpoko faktoreek ere batetik bestera eramaten gaituzte eta istorioa bera ere luzea egiten da, ohituta baikeunden 15 minutuko lan bat egiten, baina film luzean, gidoia paperean ikustean, egitura-kontua menperatzea oso zaila da. Orain, bat eginda, asko ikasi dugu. H.- Alde handia al dago hasierako gidoitik muntaian egin dituzuen aldaketetara?T.E.- Bai, gauza batzuk kendu genituen konturatu ginelako gauza bat dela idaztea eta beste bat irudian ikusten dena. Irudi batek mila hitzek baino gehiago balio duela esaten da eta egia da. H.- Familia bat da protagonista, momentu batean dirurik gabe dagoena oporretara joateko, eta plantak egiteagatik edo erabakitzen duena pertsianak itxi eta uda, abuztua behintzat, etxean pasatzea. Zergatik istorio hori? A.A.- Guk beti istorio errealak landu izan ditugu, sozialki erreferentzia argia direnak. Nire herrian, Bergaran, adibidez, asko funtzionatzen du itxura kontu horrek, oporrak eta. nik uste dut oso istorio herrikoia kontatzen ari garela. Umore beltza beti gustatu izan zaigu eta situazioko komedia bat egiteko oso istorio aproposa zen. H.- Pertsonaiei eta aktoreei buruz hitz egin dezagun, protagonistatik hasita.T.E.- Protagonista Patrizio Etxebeste da, Ramon Agirre aktoreak egiten duena. Bere aitaren tradizioa jarraitu du, baina batere gogorik gabe. Enpresa bat jaso zuen eta porrotera eraman du, ez duelako batere interesik. Gogo gutxirekin egin du lana, garaiak ere aldatu dira eta bere arrazoiak ditu horrela jokatzeko. Gustatzen ez zaion mundu batean murgilduta dago eta nola edo hala hortik atera nahi du. Oporrak horretarako erabiliko ditu. A.A.- Luziano, aita, lan-mundu horren isla da, bizi guztian lan egin duen pertsona bat, enpresa bat ezerezetik sortu zuena. Dena ikusi du, enpresaren gorakada eta beherakada, tailerra berriz ere martxan jartzearekin obsesionatuta dago, iloba bertan lanean jarrita. Pako Sagarzazuk egiten duen papera da. Esan beharra dago ez dela euskal hiztuna, ez duela egunero euskaraz egiten eta izugarrizko lana egin zuela film hau euskaraz egiten. Erronka handia izan zen beretzat eta luxua izan da berarekin lan egitea. T.E.- Emaztea, Maria Luisa, baserritik etorritako emakumea. Gaztetan maitemindu zen Patriziorekin, ez dakigu diruagatik izan zen edo, seguruenik, denetik pixka bat egon zen. Asko maite du bere senarra eta aita-semeen artean dago, enpresarekin inguruko kontuetan beti tartean dago. A.A.- Oso ondo bizi da, eroso, Etxebestetarrak beti izan dira dirua eduki dutenak, ez zaie sekula ezer falta izan eta plazako erregina da. Elena Iruretak egiten du. A.A.- Azkenik, Iban Garate aktoreak egiten duen papera, etxeko semea. Oso tipo azkarra da, gustura bizi da, baina bere gezurtxoak dauzka.Gurasoekin oso ondo konpontzen da. Dena dauka aurretik eta asko gustatzen zaio musika. T.E.- Beharbada, aita baino askoz ere azkarragoa da eta badaki bere bidea zein den eta hori egin nahi du, aitak egin ez zuena berak egiten du. H.- Zuen filmak duen ezaugarrietako bat da euskaraz egina dela. Garrantzizkoa izan al da zuentzat? T.E.- Garrantzitsua, izan bada, baina guretzat garrantzizkoena zen filmak arrakasta izatea, ez euskaraz edo gaztelaniaz egin delako, baizik eta ona delako. H.- Javi Pezek egin du musika. Zer duzue honen inguruan esateko?A.A.- Oso gustura gaude egin duen lanarekin, ederra, benetan. Nik uste dut beretzat erronka handia zela, laburmetraientzat eta egin du musika, baina soinu-bandarik ez. Gauza berria zen, guretzat ere bai berarekin lan egitea eta ordu asko eman ditugu estudioan hitz egiten, lanean, eta oso ondo ulertu du pelikularen ideia. Berarekin lan egitea luxua izan da. H.- Nahi zenuten pelikula egin al duzue?T.E. eta A.A.- Bai. A.A.- Gure apustua ahal dugun pelikularik onena egitea izan da, toki guztietan ulergarria izateko, erakargarria eta jendea gustura utziko duena.