Docutec Kubo-Kutxa aretoan "Denboraren joanean" erakusketa Nestor Basterretxea eta Carmelo Ortiz de Elgearen lanak ditugu ikusgai Donostiako Kursaalen. Bata eskultorea eta bestea pintorea. Garaikideak biak. 1965-66 inguruan Artearen Euskal eskola eratu zenean, Basterretxea eta Ortiz de Elgearen ekarpena garrantzitsua izan zen. Nestorrek Gipuzkoako Gaur taldearen sorreran parte hartu zuen eta Carmelok Arabako Orain taldean. Nestor Basterretxea Nestor Basterretxea jatorriz bermeotarra da. Ia 28 urte bete arte Argentinan bizi izan zen, handik itzuliz geroztik, berriz, Hondarribian bizi da. Artearen alderdi ezberdinak landu ditu. Eskultura lanengatik ezagutzen dugu batez ere. Baina, zinemaren, pinturaren, diseinuaren eta arkitekturaren arloetan ere lan ugari egin du. Euskal Herriko tradizioak eta mitologiak garrantzi handia izan dute Basterretxearen estetikan. Basterretxearen artelanik nagusiena Euskal Kosmogonia saila da. J. M. Barandiaranek bildutako kontakizun eta mitoetan oinarritutako irudiak dira: Mari, Intxixu, Aker Beltz, Ostadar... Basterretxearen artelanen inspirazio-iturria Euskal Herriaren historia da. Testuinguru hau ezin dugu ahaztu bere lengoaia artistikoa aztertzerakoan. Bere ustetan, tradizioa eta modernitatea banatu ezinak dira. J. M. Barandiaranek zioen lehena eta orainaren arteko katea ez dela eten eta Basterretxea ideia hori irudietan gauzatzen ahalegindu zen. Gerra aurreko eta gerraosteko euskal eskultoreek egurra eta burdina erabili dute bere obren lehengai bezala. Material hauen trinkotasuna indar telurikoen isla da beraientzat. Basterretxearentzat gure besoetako enborretan eta gure meategietan tradizioa eta gaurkotasuna elkartuta daude. Duela hilabete batzuk aurkeztutako "Erroen modernitatea" liburuan, Jose Angel Irigaraik dio Basterretxearen sustraiak Euskal Herrian daudela eta haren hizkuntza artistikoa modernoa eta abstraktua dela. Nestor Basterretxearen artelan asko dago banatuta Euskal Herriko kale eta txokoetan: Euskal Gobernuaren egoitzan, hiri, itsasertz eta mendi inguruetan bere eskulturekin topo egiten dugu. Euskal erakundeetatik laguntza ugari jaso du Basterretxeak. Bere artelanak estiloz nahiko ezberdinak dira. Adibidez, Donostiako Bakearen usoa, Euskadi enparantzan Iztuetari eskainitako lana eta Oñatiko euskal artzainaren eskultura. Basterretxeak asko jorratu duen arloa da espazioarena. Espazioari buruzko zentzu sakona izan du beti eta horren adierazgarri dira bere collageak. Oso gogoko du ekintza plastiko hau. Carmelo Ortiz de Elgea Carmelo Ortiz de Elgea arabar pintorea Aretxabaletan jaio zen. Hamaika urterekin jadanik Aretxabaletako irudiak margotu zituen. 1966an Orain taldearen fundatzailea izan zen Mieg, Etxebarria, Fraile eta Alberto Schommerrekin batera. Zumetaren eta Balerdiren kasuetan bezala, kolorea izan da bere artelanen ardatza. Kolore biziak erabili ditu bere oihaletan. Hasiera batean figurazioari heldu bazion ere, gero informalismoaren, surrealismoaren eta keinuen bidezko abstrakzioaren eremuan mugitu da. Bere konposizioek ez dute egitura zehatzik, baina atsegin zaio forma organiko anbiguoak eta egitura arkitektonikoak pintatzea. Paisaiak garrantzia handia du bere lanetan. Berak behin baino gehiagotan esan izan du bere kezka pinturatik harantz joatea dela, pinturaren beste aldean dagoen zerbait aurkitzea. Bere barruko sentipenak azaleratzen saiatu da kolore bero eta pintzelada trinkoak erabiliz. Tripetatik ateratakoa pintatzen du. Bere koadroen abiapuntua sabela dela dio. Momentu batean bururatutakoa gogoeten gainetik jarri ohi du Ortiz de Elgeak. Gogoa izanez gero, edonor omen da margo bat gauzatzeko gai. Batek zerbait adierazteko nahia izan behar du eta hori adierazten ahalegindu. Ez dago zertan irudia aurrez prestatu. Oihal zuriaren aurrean jarritakoan, beldurrak uxatu eta pixkanaka irudia lantzen hasi. Hor dago Ortiz de Elgearentzat benetako margolariaren gakoa.  