Docutec Ariketa fisikoa eta zahartzaroa Zahartzaro ona izateko komenigarri da ariketa fisiko asko egina izatea bizitza osoan. Beste aholku batzuk ere ematen ditu adituak. GORKA QUEVEDO / Donostia Walter Frontera, medikuntza fisikoan aditua: «Ariketa fisikoa zahartzaro osasuntsu baten oinarria da»    Medikuntza fisikoan mundu mailako aditurik nagusietakoa da Walter Frontera; Harvardeko Unibertsitateko Medikuntza Eskolako (AEB) irakasle honek ariketa fisikoa eta zahartzaro osasuntsuago baten arteko harremana ikertzen igaro ditu azken urteak. Donostian izan zen herenegun Walter Frontera doktorea, Zer egingo du Martin Fizek 70 urte dituenean? izeneko hitzaldia eskaintzeko. Ariketa fisikoak zahartzaro osasuntsua igarotzeko duen garrantziaren berri eman nahi izan zuen. Hitzaldiaren ostean Egunkariarekin hitz egin zuen, adeitsu. Zer egingo du Martin Fizek 70 urte dituenean? Ez dakit, baina ziur naiz Martinen zahartzaroa nirea baina hobea izango dela. Izan ere, Martinek bizitza osan ariketa fisiko ugari egin du. Hain zuzen ere, hori da guk aldarrikatzen duguna: ariketa fisikoak onura ugari dituela, eta zahartzaro osasuntsu bat izateko ezinbestekoa dela. Zein eragin du ariketa fisikoak zahartzaro osasuntsu bat izateko orduan? Oinarrizko bi elemetu hartu behar dira kontuan. Batetik, ariketa fisikoa adinak eragindako hainbat gaitzei aurre egiteko oso egokia da. Gaitz horien artean diabetesa, hipertentsio arteriala, bihotzeko gaitzak... daude. Frogatuta dago gaitz horiek ariketa fisikoa egiten ez dutenen artean eragin handiagoa dutela. Bestalde, ez da ahaztu behar urteen poderioz gizakiak gauzak egiteko gaitasuna galtzen duela. Hori oso agerikoa da: edadetuak mantxoago ibiltzen dira, eskailerak igotzeko arazo gehiago dituzte... Bizitzan kirola egiteak gauzak egiteko gaitasunaren luzatzea dakar. Medikuek kirola egitearen garrantzia behin eta berriz aipatzen duzue. Gizarteak mezu hori jaso duela uste duzu? Nire ustez gizartea oraindik ez da erabat jabetu kirola egiteak duen garrantziaz. Argi dago jende ugarik kirola egiteko ohitura duela, eta bizimodu osasuntsua egiteaz arduratzen direla. Gizartea kirola egitearen abantailez jabetzea oso garrantzistsua da. Hezkuntza arazo bat dela uste dut. Gehiegizko ariketa fisikoa kaltegarria al da? Bai, kasurik gehienetan. Gehiegizko ariketa fisikoak lesioak izateko aukerak handitzen ditu. Gainera, hainbat sistema fisiologiko kaltetu daitezke. Dena den, ez dago oso garbi non dagoen osasuntsua dena eta ez denaren arteko muga. Gainera, pertsona guztiak ezberdinak dira eta muga alda daiteke. Azken urteetan eginiko ikerketek egin beharreko ariketa fisiko egokia zein den zehaztea bilatzen dute, gehiegikeriak eragozteko. Hala ere, gai horrek ikerketa sakonagoa merezi du. Argi dagoena zera da: gehiegizko ariketa fisikoak ondorio kaltegarriak dituela. Kirola egitea oso osasuntsua da, baina neurri egokian egitea ezinbestekoa da. Ba al dago ariketa fisikoa egiteko mugarik urteetan? Edozein gizasamek neurrizko ariketa fisikoa egiteko gaitasuna du. Noski, adin handikoek kontuz ibili behar dute ariketa fisikoa egiteko orduan. Horrela, 80 urte dituen pertsona batentzat korrika egitea edo pisu astunak altxatzea arriskutsua izan daiteke. Gakoa zenbateko ariketa egiten duzun neurtzea da, intentsitatea eta maiztasuna zainduz. Alderdi horiek kontrolatzen badira, gure gomendioa bizitza osoan zehar ariketa fisikoa egitea da. Noski, ariketa fisikoa neurrian egiteak ez du goi mailako kirolarekin zerikusirik. Zein ariketa mota da gomendagarriena? Ariketa mota ezberdinak konbinatzea da egokiena. Guk hiru ariketa mota bereizten ditugu: flexibilitatea lantzeko ariketak, gaitasun aerobikoa mantentzeko ariketak eta muskulazio ariketak. Bizitza osasuntsu bat izan nahi duen pertsonak hiru ariketa mota horiek konbinatu beharko lituzke. Buru osasuntsu bat izateko kirolaren garrantzia azpimarratu izan da betidanik. Hala da. Ikerketek frogatu dutenez osasun fisikoa eta psikikoa oso loturik daude. Gauza jakina da kirola maiztasunarekin egiten duten lagunek estres gutxiago, depresio gutxiago eta abar izaten dituztela. Ariketa fisikoarekin batera zein elementu hartu behar dira kontuan zahartzaro osasuntsu bat izateko? Noski, ariketa fisikoak soilik ez du bermatzen zahartzaro egoki bat izatea. Hainbat dira kontuan hartu beharreko faktoreak. Batetik, elikadura egokiak garrantzia du. Ariketa fisikoa egitean gizakiak energia xahutzen du. Elikadura on batek galdutako energia hori berreskuratzen lagunduko digu. Gainera, hainbat gaitzei aurre egiteko ezinbestekoa da. Bestetik, bizimodu egokia eramatea funtsezkoa da: ondo lo egin, ez erretzea, gehiegizko koiperik ez jatea... Geroz eta jende gehiagok erabiltzen ditu elektroestimulazio tresnak. Gailu horiek ariketaren ordezkoak izan al daitezke? Elektroestimulazio gailuak lagungarri izan daitezke hainbat kasuetan. Hala ere, horrek ez du esan nahi tresna horiek kirolaren ordezkoak izan daitezkeenik. Bizitza osasuntsu bat izateko ezinbestekoa da ariketa fisikoa maiztasunarekin egitea. elikadura «Ariketa fisikoaz gain ezinbestekoak dira beste faktore batzuk zahartzaro egoki bat izateko. Adibidez, elikadura egoki bat izatea oso garrantzitsua da» kirol jarduera «Gehiegizko ariketa fisikoa kaltegarria izan daiteke kasu askotan. Hala ere, osasuntsua dena eta ez denaren arteko muga ez dago oso garbi»