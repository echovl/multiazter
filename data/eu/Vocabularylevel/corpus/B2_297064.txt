Docutec Ehun bat apustu etorkizuneko elikaduraz Aurreko 30.000 urtean baino gehiago aldatuko omen da elikadura datozen 30 urteotan. Aldaketa horien nondik norakoak iragartzeko saioa egin du Edorta Agirre gastronomia adituak. Berak irakurri nahi baina liburutegietako apaletan aurkitzen ez dituen liburuak idazten ditu Edorta Agirrek (Donostia, 1949). Halaxe otu zitzaion etorkizuneko elikaduraz idaztea, «horren inguruan ez baitago ia ezer idatzita; euskaraz behintzat ezer ere ez». Gastronomiaren antropologian aditua da. -liburua idatzia du gaiaren inguruan, eta baita hamaika artikulu ere, Euskaldunon Egunkaria-n eta BERRIAn-, eta nondik gatozen jakiteak ikuspegi egokia eman dio liburu berri honetako ehuntxo apustuak oinarri sendoekin plazaratzeko. Juan Zelaia saiakera lehiaketara aurkeztu zuen lana, eta accesita eman zioten. Alberdaniak argitaratu dio liburua, Asisko Urmenetaren ilustrazioekin lagunduta. Apustuak apustu, hiruzpalau dira irakurleak gordeko dituen ondorioak: osasunarekiko kezkak sekulako eragina izango duela elikaduran, bakardadean eta ordurik gabe jango dugula -akabo mahai baten inguruko lagunartea-, elikagaiak gizakiak ekoitzi beharko dituela eta, gaur egun bezala, gaizki banatuta egongo direla. Horrela azaldu ditu haietako batzuk: Ekoizpena ARRAINAK. Munduko itsasoen %70ek gehiegizko ustiatzea jasaten dutela eta, etorkizunean haztegietan ekoitzitako arrainak jango ditugu egunerokoan. «Paleolitikotik neolotikora jauzi egin beharra daukagu. Beste alor batzuetan egin den bezala, arrainekin ere berdin egin beharko dugu. Berehala hartu beharreko neurrietako bat, dudarik gabe, itsas zein lehorreko piszikultura sustatzea, tren hori ere galdu gabe». LANDAREAK. Landare mundua ugalduko da gehien, zabalduko da gehien. «Animalia batek kilo bat jan emateko, 16 kilo jan behar ditu. Landareak kilo bat jaten badu, hortik 800 gramo emango dizkigu. Oso hondakin gutxi sortzen ditu. Gainera, landarea ez da mugitzen. Toki egokian jarriz gero, ugaldu eta fruituak emango ditu. Animalia ez. Egunero mugiarazi behar da. Lotuagoa da. Bestetik, askoz landare espezie gehiago daude animaliena baino». TRANSGENIKOAK. Transgenikoak ere ugaldu egin dira, hor ez dago atzera bueltarik. «Bi arrazoirengatik. Batetik, diruak agintzen duelako. Eta bestetik, transgenikoak naturala kutsatzen duelako elkarren ondoan jarriz gero. Eta informazio eza izango da gure zigorra». Transformazioa HIGIENEA. Gaur egun baino garrantzi handiagoa emango zaio produktuen higieneari. «Gizakia defentsarik gabe gelditzen ari da. Aurreko belaunaldiek askoz anti-gorputz gehiago sortzen zituzten. Aurrerantzean gero eta ahulagoak izango garenez alde horretatik, kontsumitzen duguna ahalik eta garbien egon beharko da». ELIKAGAI PROZESATUAK. Berezkoak ez dituzten nutrienteak gaineratuko zaizkie elikagaiei, osasuntsu mantentzen laguntzeko. Elikaduraren medikalizazioa gertatuko da. «Hori txinatarrek esan zuten duela sei mila urte. Elikadurak eta botikak bat behar dutela izan. Elikadurak sendatu behar gaituela. Txinatarren bertsio modernoa izango da. Txorizoari C bitamina, selenioa eta horrelakoak jarri eta esango digute antioxidantea dela eta oroimena sendotzeko oso ona dela. Saltzeko ere argudio garrantzitsua izango da». DESHUMANIZAZIOA. Egunerokoan, ekintza erabat deshumanizatua izango da jatea. «Hori gertatzen ari da jada. Mahaiaren bueltan familia osoa biltzea oso zaila da gaur egun; are gehiago elkarrekin hitz egitea. Hori galdua dago, ospakizunetan izan ezik. Eta bazkari batean %85a laguna da. Hori ez badago... Eta hori izango da joera: bakoitzak berea, ordurik gabeko janaldiak, kalean edo edozein bazterretan... Antzarak bezala». SUKALDERIK GABEKO ETXEAK. Etxekoandrearen figura desagertzear da, eta etorkizunean sukalderik gabeko etxeak izango dira. «Emakumea lan mundura iritsi denetik -zorionez-, etxekoandrearen figura gain behera dago. Hutsunea ez du inork bete, eta gero eta gehiago kontsumituko dira aurrez prestaturiko elikagaiak. Etorkizuneko etxeek ez dute sukalderik izango». PINTXO INDUSTRIALIZATUAK. Pintxoak salduko dituzten makinak ikusiko ditugu. «Etxean pintxoak egitea ez da posible, lan ikaragarria eskatzen dute. Pintxo modernoak, are konplikatuagoak. Gainera, gustua behar da, eskua, aurkezpena zaindu... Ez da batere ekonomikoa». Kontsumoa HARAGI GORRI GUTXIAGO. Gero eta haragi gorri gutxiago jango da. Haragi zuriak -untxia, oilaskoa-, berriz, gora egingo du. «Haragi gorria kaltegarriagoa da osasunarentzat, batik bat azido urikoarentzat. Eta bestetik, landare proteinak. Baina jauzi hori egiteko denbora beharko dugu. Euskal Herrian gehiegi jaten dugu, eta gainera gaizki. Gutxiago jaten hasteko elementu asegarriak hartzen hasi behar dugu, eta ez ditugu batere gustuko: barazkiak, frutak... zuntza dutenak. Etorkizunean, koltza eta soja izango dira gure eguneroko jana». ASIARREN MODURA. Platerak bata bestearen ondoren jatera gaude ohituta. Asiarrek, berriz, jangai guztiak aldi berean jartzen dituzte mahai gainean. Hala egingo dugu guk ere. «Pintxoena, azken finean, hori da, dena eskura aldi berean. Erdi Aroan hala izaten zen». ZABOR JANA. Zabor jana desagertu egingo da lehen munduan. «Tabakoarekin bezala gertatuko da. Osasuna izango da kezka nagusia, eta jatekoan ere kalitatea gehiago zainduko da. Baina hori lehen munduaren kontua izango da. Hortik kanpo, ez dute aukeratzerik izango». Garraioa-banaketa GAIZKI BANATUTA. Nahikoa janari izango da munduan, baina gaizki banatuta. «Desmasiak sortzen du negozioa, orekak ez. Negozio handiak gerratan egiten dira».