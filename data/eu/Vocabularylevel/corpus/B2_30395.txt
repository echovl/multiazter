Docutec Etxeko komuna ez da zakarrontzia Zer ez da botatzen! Araztegian denetarik aurkitzen dute: zigarrokinak, kondoiak, konpresak, plastikoak... Hori guztia eta askoz gehiago botatzen da, baina oso kaltegarria da. Koldo Urkullu, Bilbao-Bizkaia Ur Partzuergoko zuzendaria: «Oso kaltegarria da zigarrokinak eta kondoiak komunetik botatzea» Urkulluk ohartarazi duenez, ez dira enpresak bakarrik itsasadarreko urei kalte eragiten dietenak, baita etxeetako hondakinak ere. Hondakin uren isurketari buruzko jardunaldia egin dute egunotan, Bilbon. Koldo Urkullu Bilboko Ur Partzuergoko zuzendari teknikoak hartu du parte. Noiz egongo da saneamendu sarea osoki amaituta? Azpiegitura gehienak, hamarretik bederatzi, eginak daude dagoeneko; hodi biltzaile batzuk baino ez dira falta. Datorren urtean obren %97 eginak izango ditugu, eta 2006ko lehenengo hiruhilekoan amaituta egongo da sarea. Herri txiki batzuk lotzea baino ez zaigu faltako, baina obrak 2005ean hasiko dira. Geratuko zaigun lana bestelakoa izango da: industrien isurketak zorrotz zaintzea; herritarrei komuna ez dela zakarrontzia erakustea; eta araztegi gehiago eta eraginkorragoak egitea. Horiek guztiak amaitutakoan esan ahal izango dugu itsasadarrera isuriko diren ur guztiak garbiak direla? Orain ere esan dezakegu. Aldiro egiten ditugun azterketek erakusten dute itsasadarreko uraren oxigeno maila %60 izatera heldu dela. Gero eta arrain eta landare gehiago daude. Saneamendu tasa desagertu egingo al da? Ez. Diru horrekin saneamendu zerbitzuak duen kostua ordaintzen da. Tasa beharrezkoa da, zerbitzuari eutsi eta sarean egin beharreko konponketak eta berrikuntzak egiteko. Sare honek 30-40 urterako balioko du, eta epe horretan dirua aurreratu beharko dugu, gero berria egiteko. Argi gera bedi, dena den, aipatu ditugun azpiegitura horiek ez direla tasarekin bakarrik ordaindu. Eusko Jaurlaritzak eta Bizkaiko Foru Aldundiak ere jarri dute dirua eta, zenbait kasutan, Europako Batasunaren laguntzak jaso ditugu. Isurketa Araudia berritzen ari zarete. Zer da berritu beharrekoa? Berritu baino gehiago egokitzen, gaurkotzen ari gara. Gure araudia 1989 urtekoa zen eta araudia zaharkituta utzi duten hamaika neurri etorri da urteotan Bruselatik. Oinarrian bi gai zuzendu behar izan ditugu: alde batetik, zenbait kasutan isurtzeko muga zorrotzagoak ezartzea eta isuri ezin direnen zerrendan osagai berriak sartzea; bestetik, larrialdi planen araudiak finkatzea. Gure sarean isurtzeko baimena ematen diegun enpresek larrialdi plana zehaztu behar dute. Enpresek gutxiago isurtzen dute. Kalteaz jabetu al dira? Oraindik ere industria asko dago kutsagarri izan zitekeena, baina kutsatzen ez duena. Jarrera hori hartu badute, ura gero eta garestiagoa delako egin dute. Garestia denez, gutxiago hartzen eta isurtzen dute. Ez hori bakarrik. Garesti ateratzen zaie, gainera, isuritako hondakin ura oso kutsatuta egotea, guk geuk ere aintzat hartzen baitugu. Hortaz, isuri aurretik urak garbitzen saiatzen dira, gutxiago ordaintzeko. Horrez gain, legeak berak ingurumen ziurtagiriak eskuratzera behartzen ditu enpresak. ISO-14.000 agiria lortzeko, esaterako, baliabideen zentzuzko erabilera eta hondakinen kudeaketa egokia eskatzen zaie. Horregatik, gutxiago dira sarera datozkigun hondakin ur industrialak, eta datozkigunak gero eta garbiagoak daude. Kutsadura berba aipatu, eta enpresak datozkigu burura. Etxeko hondakin urak ez al dira kaltegarriak? Isuritako gehiena (%85) etxeko hondakin ura da. Egia da industriaren hondakinak kutsagarriagoak izan daitezkeela, gai toxiko bakoitzeko kopuru oso handiak erabiltzen dituztelako; baina ez dezagun ahaztu, gutxiago bada ere, guztiok ditugula etxean disolbatzaileak, metal astunak eta antzekoak garbigarrietan, pinturetan, disolbatzaileetan... Guztiek, azkenean, saneamendu sarean amaitzen dute. Baita janaria frijitzeko erabilitako olio askok ere. Etxe bakoitzeko olio kopuruak huskeria dirudi, baina izugarria da etxe guztietako huskeriak batzen direnean. Esan duzu komuna ez dela zakarrontzia. Zer botatzen du jendeak komunetik behera? Zer ez da botatzen! Araztegian denetarik aurkitzen dugu: zigarrokinak, kondoiak, konpresak, plastikoak... Hori guztia eta askoz gehiago botatzen da, baina oso kaltegarria da. Ez dakit jendea ohartzen den edo ez horiek guztiak ez direla komunetik behera botatzeko, horretarako daukatela gai organikoen poltsa zakarrontzian. Zer egiten duzue araztegian batutako hondakin horiekin guztiekin? Zigarrokinak, esaterako, guk ezin ditugu tratatu. Heltzen zaizkigunak bildu, eta zabortegira eramaten ditugu, han erabaki dezaten zer egin horiekin. Hondakinok dagokion poltsan zabortegira zuzenean joango balira, guztiok lan gutxiago eta gastu txikiagoa izango genuke. Gauza bera gertatzen da kondoi, konpresa, botila eta trapuekin. Horiek zakarrontzira bota behar dira, zabortegira joan daitezen. Baina botilak ere botatzen dituzte komunetik behera? Guri horiek guztiak ailegatzen zaizkigu. Kontuan izan araztegira heltzen den ura ez datorrela etxeetatik bakarrik, baita estoldetatik ere. Zenbaitek kaleetako kutxatilak ireki eta edozer gauza botatzen dute. Zaila egiten zaigu askotan jendeak uler dezan halako txikikeriek zenbaterainoko kaltea eragin dezaketen.