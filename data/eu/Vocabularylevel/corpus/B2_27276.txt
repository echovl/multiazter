Docutec Nazioartekoa ulertzeko hamar gako Komite internazionalistako kideak politika internazionalari buruzko iritzia ematen du. Horretarako 10 arrazoi zerrendatzen ditu, baina gomendio modura emandakoak. SABINO CUADRA LASARTE / Beti ez dabiltza gezurretan. Gertatzen dena da askotan ez dutela egia esaten, edo honen alde bat bakarrik azaltzen dutela, edo mezu bera errepikatzen dutela. Horrela, Argentinako matxinadatik supermerkatuen aurkako irudia eman digute batez ere, eta ez poliziak egindako hogeita hamarren baten hildakoena. Nazioarteko komunikabide agentziak multinazional handien menpean daude. Zaila dugu horiek kontrolatzea. Beraz, munduan gertatzen dena jakitea zaila da. Ondoko hamar gomendio hauek lan hori erraztera doaz. 1.- Emakumezkoak bilatu argazkietan. Begiratu Batasun Europarreko bilerak, NBEko Batzar Orokorrak, NMFko eta MBko gailurrak, 8-Taldeko bilkurak, gotzain katolikoak, ulema musulmanak, monje budistak... Begiratu orain errefuxiatuen ilarak, argentinar matxinada, langabetuak,... Ezberdintasunak nabariak dira, ezta?. Nazioarteko berri gehienek ez dute emakumezkoei buruz hitz egiten, ez dituzte beren aurpegiak azaltzen. Ez fidatu, beraz, emakumezkorik edo beren irudirik gabeko berriekin, gehienez gertatzen ari denaren erdia kontatzen dizute eta. 2.- Garapenaz ahaztu. Teknologian aurrera egin ahala —bioteknologia, informatika...— gizartearen bihozberotasuna txikiagoa da. Desagertutzat emandako zenbait gaitz (tuberkulosisa, kolera...) birsortzen ari dira eta beste batzuk (hiesa...) zenbait kontinente mehatxatzen ari dira. Herri pobretuen arazoa —ez pobreak— ez da azpigaratuak izatea, baizik eta gainzapalduak eta gainbaztertuak egotea. Munduaren arazoa ez da gehiago garatzea, baizik eta aberastasuna, ezaupideak eta boterea banatzea. Gakoa justizia hitza da, ez garapena. 3.- Boteretsuenekin ez fidatu. Bertold Brechtek esana: «Goikoek bakeaz hitz egiten dutenean, herriak badaki gerra izanen dela». Boteretsuek ez dute inoiz egia esaten, interesatzen zaiena baizik. NATOren aurka oihukatu zuen PSOEk baina, boterera ailegatu ondoren, Solanak, bere ministro ohiak, erakunde horretako Idazkaritza Orokorra hartu zuen. Bush, nork bere burua bakearen eta giza eskubideen paladintzat hartzen duen, aulki elektrikora pertsona gehien eraman duen buruzagia da. Eta AEBak dira gerra (Irak, Ertamerika, Balkanak, Afganistan,..) eta diktadura (Txile, Argentina, Indonesia, Iran, Filipinak,..) gehienak bultzatu eta babestu dituztenak. 4.- Afrika izan beti gogoan. Zeri buruz ari diren zuri bost axola. Galdekatu beti gai honi buruz. NMFko ekonomialari batek «kontinente zokoragarria» izendatu zuen Afrika; hauxe, mapatik desagertuz gero munduko ekonomian ez zen nabarituko. Pertsonak milioika hiltzea ez da arazo ekonomiko garrantzitsurik. Egun, Afrikan, gerrek, ihesak eta kanpo zorrak emandako kolpeen ondorioz hiltzen ari da jendea. Armen ekoizle, farmazi multinazional eta banku eta diru erakunde handientzat, bezero bat da Afrika, besterik ez. Beraz, mundua ongi doala esaten badizute, Afrikari buruz galdezkatu. 5.- Begira iezaiezu gehiago aberatsei. Herrien pobrezia ez da beren eguraldia edo geografia bezalako errealitate fisiko bat. Pobrezia giza errealitatea da. Herri batzuk pobreak dira beste batzuk aberatsak direlako. Munduko 255 pertsona aberatsenek planetako 2.500 milioi pertsona pobreenek adinako jabetza dute. Jauntxo haietako batek egindako afari oparo batean gastatzen duena herri oso batean txertaketa kanpaina batean gastatzen den adinako kopurua da. Bada, adi egon aberatsen eginkizunekin eta negozioekin. Modu horretaz, hobe jabetuko zara pobreziaren zergatiaz eta bere konponbideez. 6.- Petrolioa usaintzen ikasi. Petrolioa lehengaien erregea da. Egungo ekoizpenaren mundializazioa garraio merkean oinarritzen da. Gure zibilizazioak automobila du ardatz. Munduko multinazional handienak petroliokoak dira. Ekialde Ertaineko kontrol politikoa —munduko lehenengo ekoizlea— ezinbestekoa du Mendebaldeak. Horregatik bihurtu du Israel bertako jendarme erraldoi. Horregatik lurralde horretako gerrak. Horregatik Irakeko gerra. Afganistangoak ere badu zerikusia Kaspio Itsasoko petrolioarekin. Beraz, edozein gatazta edo gerraren aurrean petrolioarekin duen zerikusia aztertu. 7.- Koronelaren sablearen aurrean... itxi harresia! Armadak gerrak egiteko sortu dira eta armak hiltzeko. Hori da beren bokazio propioa. Lehenengo Gerrari buruz esan zen «gerra guztiei bukaera jarriko lieken gerra izanen zela». Hala ere, historian zehar ikusi dugun menderik hiltzaile eta krudelena XX. mendea izan da. Armadak eta aurrekontu militarrak deseustatzeak eta ezpatak golde bihurtzeak munduko pobrezia eta gosea ezabatuko lukete. Jendeak -ez baikara ergelak!-, badaki horretaz. Langabezia eta zabor kontratuak jasanda ere, Armadako lanpostu profesionalen deialdiak bete gabe geratu dira. 8.- Zeure etxean bertan bilatu Inperioa. Ez begiratu kanporuntz. Hemengo enpresa handiak multinazionalak dira kanpoan: BBVA, BCHS, Telefónica, Repsol, Endesa,... Galdetu, bestela, Angentinan, Txilen, Ekuadorrean. Lehenengo Konkistarekin nahikoa eta gehiegi izan zutela esanen dizute. Enpresa horiek ere sortarazten dute Hegoaldeko miseria. Gure gobernari autonomikoek eta estatukoek sutsuki defendatzen dituzte horiek guztiak nazioarteko guneetan. Hemendik kanpora protestatzera joateak ez du merezi. Ederki egin dezakegu hori hementxe, globalizazioaren aurkako borroka etxean bertan sortu behar baita. 9.- Palestina sustraian dago. Ez dute Estaturik. Dituzten lur gutxiak eta txarrak lapurtzen dizkiete. Bere ekonomia Israelen menpe dago. Munduko armada indartsu eta sofistikatuenetariko batek inguratzen, kontrolatzen eta kolpatzen du. Hala ere, arrazoia beraien alde dago. Munduan ez dago beste herririk NBE-k hartutako hainbeste erabaki bortxatu dituenik. Gizarte arabiarrak eta musulmanak bat egiten dute Palestinarekin. Egun, Ekialde Erdian eta munduan bakeaz hitz egiteko beharrezkoa da palestinar arazoa konpontzea. Baina, sakoneko konponbideak behar dira. Osloko Hitzarmenak partxe txar bat besterik ez ziren izan. 10.- Immigrazioa eskubide bat da. Europak ez zion inori baimenik eskatu Amerika, Afrika, Australia eta Asia kolonizatzeko, ezta lurralde horietako aberastasunak eramateko edo bertako herriak esklaboztatzeko ere. Azken hamarkadetan, Mendebaldeak inposatutako neoliberalismoak suntsitu egin ditu beraien ekonomiak, antzinako kolonizatzaileen alde, jakina!. Hala eta guztiz ere, emigrazioak ez du berea dena eskatzen. Gure hondakinak hartzera datoz, eta ez zaie hori ere onartzen. Mendebaldeko itxurakeria mugarik gabekoa da. Baina giza eskubideak ezin dira eman ez zatika, ez kupoka  