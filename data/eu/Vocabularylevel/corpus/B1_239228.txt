Docutec Bost minutu Sendagileak atetik botatzen dizkidan lehen hitzak dira: "bost minutu ditut!". Horrela agurtzen gaitu gure medikuak maiz.  Estresatua dirudi.  Osakidetzaren antolaketa dela eta, gaixo bakoitzarekin bost minutuko tartea egiteko aukera besterik ez du. Horixe eman didan esplikazioa. Haserre dago. Haserre, bere lana behar bezala ezin duelako egin. Horrela izango ote? Gure osasun zerbitzua laudatu dituen asko ezagutzen ditut. Nik neuk harro sentitzeko arrazoiak nituela uste nuen. Osasun zerbitzuan zerbait ez dabil ondo. Langileak haserre, lana presaka bete behar dutelako, eta gaixoak ere, gaixo. Horrelako baldintzetan sendagile asko erratzen dira. Hemen, adibide erreal bat, lagun batek kontatua. Amona gaixo du ospitalean. Bihotzen taupada markagailua jarri zioten duela hiru urte. Bigarren aldiz jarri ere. Beti ederki asko moldatu da, bihotzari laguntzeko jarritako tresnatxoarekin. Baina, ai ene, ez zioten ondo ipini eta hiru urteren buruan, hiltzeko arriskupean egon da. Nonbait, aparatua ez zitzaion erabat egokitu bihotzari. Amonak nabaritzen zuen zerbait ez zebilela ondo. Aurrekoaren aldean, oraingo tresnatxoarekin, nekatuta eta arnasestuka zebilen. Medikuek, brometan, lasai egoteko, ondo zegoela eta mina ez zela hainbesterako zioten. Besteen larruan ipintzeko kapazidadea omen dute medikuek! Kemena behar da gero, amona bati hori esateko...     Kontuak kontu, duela gutxi berriz joan da amona sendagilearengana eta, oraingoan, bihotzekoak jotzeko arriskuan zegoela antzeman diote. Bost minutu baino gehiago hartuko al zituzten gaixoa begiratzeko? Aparatuari bi kable askatu zaizkiola-eta, ospitalera ziztu bizian eraman dute. Amona izu-izu eginda dago orain. Tratu txarrak eragindako emakume baten antzera sentitzen da. Hiru urte igaro ditu, gaizki, nekeak jota eta mina sentitzen. Berak behin eta berriro esan zion sendagileari mina zuela, taupada markagailuak nekea sortzen ziola. Baina garai batean bezala, nola jakingo du gaixoak sendagileak adina edo berak baino gehiago? Gaixoak diagnosia egiten ez badaki ere, sentitu egiten du. Hori ez litzaieke sendagileei ahaztu behar. Presaka dabiltzan medikuek ezin dituzte gauzak ondo egin. Argi geratu da, ezta? Gaizki eginak konpontzea izaten da onena. Bada, hiru urtean amona minez izan duten sendagileek ez dute ospitaleko gelan bisitatu ere egin. Amona atsekabetuta dago, sendagileak barkamena eskatzera ere ez direlako joan. Orain bihotz ebaketa egin behar diote. Taupada markagailua kendu diote, nahiz eta ia-ia ez zegoen beharrik, bihotzetik askatzen hasia zegoelako.  Bihotza, hori behar dute mediku horiek; bihotz berria. Ez dakit nori egotzi behar zaion egoera honetan gertatutako gizatasun falta. Norbanakoaren maitasun faltari edota osasun zerbitzuak dituen lan baldintza kaxkarrei. Baina hemen zerbait ez dabil ondo eta hori lepotik, edo hobe esanda bihotzetik, ordaindu du amona gaixoak.