Docutec A ze ezkontza! Indian ezkontza batean izan naiz, bene-benetako batean. Eta barrutik ezagutu ahal izan dudanez, kronika honetan kontatuko dizuet gertatutako guztia. Inguru honetan familia da gizartearen ardatz, eta horrenbestez, ezkontza batek berezko xarma eta dirdira izaten ditu. Hala diote indiarrek, bizitzan behin izaten dela norberaren ezkontza... Indiako txanpona errupia da eta 100.000 errupiarekin Lak bat osatzen da (Lak 1 = 100.000 errupia eta euro 1 = 60 errupia). Bada ezkontzako gastuak 8 Lak izan dira, erdi maila bateko familia indiar batentzat dezenteko dirua. Eta horrezaz gain, ezkontzaren inguruko beste ospakizun guztiak antolatu beharrak eramaten duena. Ezkontza-eguna iristerako, ordea, hilabete batzuk daramatzate ezkongaien bi familiek ezkontza "norabide onean" jartzen. Familia erdi mailakoa edo goi mailakoa bada, ezkontideen baimenik gabe ez dago ezkontzarik. Maila apalagoko familietan ez dago horrelako begirunerik ezkongaiekin. Mailak maila, mutilaren aita hasiko da semearentzako andregai bila. Sarri gertatzen da bikotekideak elkarrengandik oso gertu ez bizitzea, edo lana dela eta elkar ezagutzeko denborarik ez izatea ere... Horiek horrela, ezin sinistuzko fakturak ordaindu behar izaten dituzte eskuko telefonotik egindako deiengatik! Dirua aurrezteko edo, horrela esaten diete gurasoek seme-alaba zalantzatiei: aurrena ezkondu, gero izango da eta maitemintzeko astia. Ezkon aurreko bi ospakizun handitan izan nintzen. Bata Jaisalmer herrian izan zen, eta bestea Bikaner herritik gertu, ShereeGanganagar-en, aurreko ospakizunetik 630 kilometrotara. Ez festa bat eta ez bestea ez ziren egingo Panditak ezkontzarako egun seinalatua ezarri gabe. (Pandit delako hori erdi apaiz erdi astrologoa den liderra da.) Bost eguneko ospakizun-segida horretako lehendabizikoan ezkontzaren aurkezpen-eguna izaten da. Etxaurrean Ganesh dago irudikatua, proiektu berrien eta zorionaren jainkoa. Iritsi diren gonbidatuei otordua eman behar zaie; gero, ezkontzan, mila bat lagun izango ziren sendikoak eta adiskideak batuta, guztiak Khatri kastakoak, ezkongaiak bezalaxe. Gazteek milioika watt distortsionaturen konpainian dantzatzen dituzte goizaldera arte Bollywood-eko azken-azken dantzak. Tresna hauek dauden tokitik gutxienez 30 metro urrundu behar da, eztarriak egindako edozein soinu entzun nahi bada. Horrenbestekoa baita ateratzen duten burrunba! Bizpahiru egunez tamaina horretako zarata, kutsadura, nozitu ostean iritsi da ezkontzeko eguna, iritsi da senargaia janzteko ordua, lanbide horretan jantzia den norbaitek janztekoa. Senargaiari, zorionekoa izan dadin, zetazko gerriko arrosa paratu diote, eta gerriko zakutxo batean koko sikua. Senargaia, bestalde, hor dabil zaldi gainean paseoan bere etxe inguruan, bere auzoan esango genuke, zienean jantzita, maharajen garaiko arropekin. Bere segizioa du zaldunak, eta bera atzean doa. Tarte horretan emakumeek tika jartzen diote neskari (hirugarren begi gisako bat), gorria da eta ama arduratzen da horretaz. Tenpluan bedeinkatutako gozokiak ere jaten dituzte. Ordurako zalduna motorrean ere ibili dute, bere etxeko kalean gora eta behera, lau aldiz gora eta beste lau behera. Motorra daramanak mutilaren familiakoa izan behar du. Hori egin eta gero ShreeGanganagar aldera jo dute, egun horretako bigarren ospakizunera. Bi autobus eta beste bi auto alokatu dituzte horretarako, eta jendez mukuru beteko dira, nola ez! Egizue kontu: 630 kilometro dira, 12 ordu joateko eta beste horrenbeste etortzeko, eta tenperatura, 44 gradu. Ez, ez dago haize egokiturik autobusetan. Eta bidean jendea hartu beharra dago. Baina txoferrak ez dira ados jartzen jende hori non jaso behar duten. Beraz, okerra zuzentzen pare bat ordu pasako dituzte, sutan dabiltza eskuko telefonoak. Beno, halako batean abiatu gara andregaiaren herrira. Eta jendeak egun batzuk baitaramatza dena ondo prestatzen, nekea ere pilatzen hasia da, eta bidaiari gauez ekin diogunez, ordu batzuk igarota, den-denak lo seko geratu dira. Ni izan ezik. Goizeko hamaikatan iritsi gara. Ashram izeneko eraikin batera garamatzate, tokia Khatri kastakoena baita batik bat. Eraikin hauek doakoak dira normalean, eta batez ere erromesei begira izan dira eraikiak. Gure Ashram hau kasta bat baino gehiagorena denez, ordaindu egin behar izan dugu bertako zerbitzuengatik, 1000 rupia Jaisalmertik gatozen 200 lagunen artean (3 € eta erdi inguru). Ordainetan lo-tokia dugu, koltxoia, izarak, eta ura edateko edo garbitzeko. Gela bakoitzean 20 bat lagun sartu gara lasai asko. Denak gizasemeak. Chai-a (tea) edaten dugu atseden hartzen dugun bitartean; dutxatu, eta arratsaldeko bostak aldera, hor doaz denak pinpirin eta dotore jartzera. Ezkontidea zenbat eta hurbilagokoa izan, orduan eta dotoreago joan behar da. Atseden hartzen ari garen bitartean senargaiaren bi lagun gaztek errito bat burutzen dute, erdi barregarri erdi umore beltz dena. Bi gazteok, bufoiak irudi, aurpegia margotua dute, eta umeak entretenitzen dituzte, batzuetan barre eginaraziz eta bestetan ikaratuz. Ilunsentian segizioa andregaiaren etxera doa, eta berriro buelta. Senargaiak zaldiz egiten du ibilia. Baina, oraingoan, Milán musika-banda lagun duela. Musika aitatu dugunez, esan okasiorako eurek DJ-tzat daukaten bat kontratu dutela gero ezkontzan gazteak dantzan jar ditzan. Segizioa neskaren etxera heltzean, amaginarrebak tika jarriko dio suhi izango duenari, eta Jailsmerren bezalatsu, gozoki bedeinkatua jatera gonbidatuko du. Milán musika-bandak izerdi batean jarri ditu dantzariak, petardo hotsak ere etengabeak dira... Hala, segizioa Ashramera heldu da berriro, eta ospakizun nagusia hastear da. Andregaiaren andrazko gertukoenak salbu, oraindik ez du beste inork ikusi neska. Senargaia oholtza gainean dago, maharajen garaiko besaulki moduko batean, neska noiz azalduko. Misterioz beteta dago andregaiaren, Punita Khatriren, "sarrera". Ezin ederrago eta dirdiratsuago dator, eta bospasei ohorezko damak oinetara eta botatzen dizkiote arrosa-petaloak. Glamour erabatekoa izaten dute beren ezkontza egunean Indiako neska gazteek: dena dago bere lekuan, saria, sendikoen bitxiak, ezkonsarikoak... baina aurpegiak ezin du sentimendurik adierazi, badirudi beste nonbait duela burua neskak. Biak oholtzan ditugu: andregaia bere besaulkian eseri da. Gonbidatuek neskari txalo-zarta ezin iskanbilatsuagoa eskaintzen diote. Eta une honetantxe hasiko da ezkongaientzako unerik gogorrenetako bat, halaxe da Indiako zenbait ezkontzatan bederen. Ezkontza-argazkietan izaten den irribarre artifizial horri eutsi beharko diote ezkongaiek, lau bat orduz bai gutxienez, guztiek nahi dute eta beren argazkitxoa ezkongaien ondoan atera! Eta hori dena Rajasthaneko 44 graduak gainean dituztela! DJ-ak bere lanak bukatuak ditu, eta gaueko 11ak aldera denak Ashram gaineko terrazan gaude afaltzen, eta solasean. Bukatzean, lo-tokia bilatu behar da: jendeak gelarik txukunenak nahi ditu, baina denak zerri eginda daude, halako mozkor-festaren ondoren. Bakarra dago txukunxeago eta ni, ez dute zalantza izpirik, hantxe jarriko naute. Izan ere ni gonbidatu egin naute, Gori bat naiz, zuri koloreko atzerritarra alegia, eta estatus horri gela txukuna dagokio. Indiarrek pribilejiotzat daukate euren ezkontzan Gori bat izatea, horrek ospea ematen die. Baina gerta liteke gori izatea hain ederra ez izatea ere. Zeren gerta liteke zu, atzerritar hori, izatea indiar batek ikusten duen lehendabiziko Goria, eta hantxe egongo zaizu aurpegira pega-pega eginda, E.T ikusi balu bezala. Hantxe egongo zaizu, bai... Hi-ru-or-duz! Hiru ez, lau ordu lo egitea lortu dut behintzat. Esnatzean, sorpresa, ondoko lagunaren ordezko hanka masailean daukat! Hobe dut dutxatu eta tea hartzea. Goizeko 5etatik 7rak arte etengabeak dira jendearen joan-etorriak. 8etan etxera abiatzekotan gara, Jaisalmer-era. Abiatu? Zakurraren kaskabiloak, itzuli beharreko jende mordoa falta da! Hori gutxi ez eta ezkongaien opari guztiak igo behar dira autobuseko sabai-gainera: sofak, telebistak, aulkiak, mahaiak... hozkailua! Zer ez? Izan ere, ezkontzen den une beretik mutilaren etxera doa bizitzera neska, bizitza osorako. Bera izango da autobusean Jaisalmer-era itzuliko den andrazko bakarra. Itzulerako bidaia ezin luzeago egin zait, luzea izan baita berez, eta nekatua nago, eta izerditan... ez dut beste erremediorik: stand-by egoeran jarri dut burua; hori oso ondo egiten ikasi dut Indian. Etxerakoan ordubete inguruko geldialdia egin dugu Ramdevra herrian. Heldu gara Jaisalmer-era, alkoholak bustitako eromen ezin zalapartatsuagoan, afaria antolatzen hasi dira, eta horretarako andregairen herrira joaterik ezin izan duten emakume guztiei deika hasi ez dira ba! Prestatzeko afaria!" Jo eta ke berriro. Ni, ni apenas nagoen zutik irauteko ere, etxera noa, nire logelara, han haize egokitua dut. Ea gauza naizen nire senera itzultzeko! Espero dut inor aspertu ez izana kronika honek. Egia esan ezkontzatik itzuli eta hurrengo egunean idatzi dizuet. Eta egia diotsuet, gaur, ez naizela beste ezertarako gauza. 8 mila  kilometrotara baino gehiagora nago. Hau idatzi, eta lotara noa berriro. Namaste...