Docutec Bidaia: Samarkanda, Erdialdeko Asiako hiri mitikoa Munduak gaur egun sekretu gutxi dauka gordeta. Itsasoan eta espazioan bada oraindik zer miatua franko, baina lurrean apenas: gehientsuena ezaguna da. Oraindik badago abenturarako tartea, baina ez da garai bateko abentura hura. Orduan leku mitikoak baziren, gutxi batzuek ezagutzen zituztenak, eta miresmen handiz hitz egiten zen leku haietaz. Toki horietako bat Afrikaren bihotzean dago, Tombuctú, eta bestea, Asia barrenean: Samarkanda. Alejandro Magnoren garaitik, oso aspalditik beraz, dator Samarkandaren kondaira. Hiri hori konkistatu zuenean hala esan omen zuen: "Diotena baino ederragoa da". Erdialdeko Asiako hiriburua izan zen mende askotan, bai kulturaren aldetik, bai ekonomiaren aldetik ere. Baina Gengis Khan enperadore mongoliarra iritsi zen, eta txiki-txiki egin zuen 1220an. Baina Gengis Khanen ondorengo batek, Tamerlan-ek, Sarmankanda berriro eraikitzea erabaki zuen 1370an, eta izandako edertasun guztia itzuli zion. Beraz, hori egin bazuen izango zuen zerbait berezia hiriak. Gupida gabeko gerlaria zen Tremelan. Konkistatzen zituen hiriak suntsitu ondoren alde egiten zuen arerioen buru moztuak pilatuta utziz. Baina, artea ere maite zuen, eta letrak, eta Samarkandan eginarazi zituen hainbat eraikin arkitektura musulmaneko dotoreenetakoak dira. Registan plaza da eraikin-multzo ikusgarrienetakoa. Hiru eraikin hortxe daude lehian, zein baino zein ikusgarriago. Urdin turkesazkoak dituzte kupulak; eta aurrealdean azulejoak dituzte, kolore guztietakoak. Korana, musulmanen liburu sakratua, irakasten da madraza izeneko eskola horietan. Beraz, askok hala uste arren, ez dira meskitak. Samarkandako meskitarik nagusiena, Bibi-khanym, zertxobait suntsituta dago. Orain 100 urte hondatu zuen lurrikara batek, hain baitzen handia eraikina. Baina hondakinak ere ederrak dira. Eta zer esanik ez, kupula-zatia urdin turkesazkoa da. Hori da Samarkandako eta Uzbekistan guztiko monumentuen kolorea. Samarkanda da Uzbekistaneko pitxirik politena. Herrialde hau, eta beste lau, Turkmenistan, Kirgizistan, Kazakhstan eta Tadjikistan Asia Erdian daude, eta XX. gizaldian Sobiet Batasuneko errepublika ziren bost herrialdeak. Bosten izenek" -tan" atzizkia dute bukaeran: "noren herri" edo "noren lurra" esan nahi du atzizkiak. Beraz, Uzbekistan "uzbekistandarren herria da", baina gehienak uzbekistandarrak badira ere, errusiarrak ere bizi dira bertan, baita kazakhstandarrak eta tadjikistandarrak ere, eta beste hainbat etniatakoak. Kulturari erreparatuz gero, edo gizarte-motari, oso herrialde interesgarriak dira. Izan ere, Txina, Errusia, India eta herrialde arabiarren artean daude. Eta herritar gehienak musulmanak dira; hizkuntza, berriz, turkieraren ahaidea. Samarkanda ez da Uzbekistango perla bakarra. Bukhara ere ederra da, baina badu zerbait bere alde: herri txikiagoa izanik monumentuak pilatuagoak daudela. Bukharan bada gaztelu bat horma sendoak dituena, eta kale estuak dituen zoko bat ere. Beraz, badu hiriak Erdi Aroko kutsua, eta badirudi denborak planto egin duela paraje horretan. Inor ez da presaka bizi. Gizonak hizketan aritzen dira, lasai, tea hartzen duten bitartean ohetzar gisako batzuetan eserita. Hori bai, kalean emakume gutxi. Azken batean, herrialde musulman batean gaude. Bukharak iragan loriatsua du. Tsar errusiarrek eskualde osoa konkistatua izan arren. Bukharako sultanak independentziari eutsi zion XIX. gizaldiko erdialdera arte. Eta oso estimazio ona dute Bukharako alfonbrek. Pertsiako alfonbra asko Bukharakoa da berez. Samarkandaren eta Bukhararen aldean Jivak jostailuzkoa dirudi. Harresi ondoan baditu egoera onean dauden hainbat eraikin nabarmentzeko modukoak: adibidez, minarete garaiak, azulejoz betetakoak. Jiva bere onenean zegoenean handik pasa gabe ez ziren geldituko, Karakum basamortura bidean, gamelu-taldeak. Jiva bera ez, baina ez oso urruneko parajeak nahikoa basamortu badira, nahiz eta Jiva inguruan kotoi-zelai dezente izan, batez ere Amu-Darya ibaiko ureztatzeari esker. Erdialdeko Asiako hiririk jendetsuena Tashkent da, Uzbekistango hiriburua, eta Mosku txikia dirudi. 2.500.000 laguneko hiri honek sobietar garaia ekartzen du gogora, era askotara gainera. Adibidez, metro-geltokiko hormak marmolezkoak dira, eta tranbiak etorbide zabaletan barrena dabiltza. Hoteletako atezainek polizia itxura dute, eta jatetxeetan zerbitzari gehiago daude bezeroak baino. Kabiarra oso merkea da, baita egunero eskaintzen dituzten opera eta balet-emanaldiak ere. Eta plazan ugariak dira desfile militarrak... Esana dago errusiarrak gutxiengo direla Uzbekistanen: ia gehientsuenak Tashkenten daude. Beraz, hor Europan gaudela ematen du Asian baino gehiago. Hala ere, nahikoa dugu Chorsuko azokara hurbiltzea, eta berehala jabetuko gara Txina beti-betikoaren atarian gaudela.