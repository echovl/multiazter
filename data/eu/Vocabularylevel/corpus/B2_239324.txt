Docutec Txakolina, itsas kutsu eta fruta usaineko ardo zuria Erdi Aroko jatorria duen itsasertzeko mahastietatik sortzen den ardo gazte, garratz samar eta apartsua da txakolina, arraina eta itsaskiak jateko ezin hobea. Bazkal aurretik hartzeko ohitura ere oso zabalduta dago, ez baitu alkohol gradu altuegirik eta bere garraztasunak urin gastrikoei eragiten die. Mahastiak eguteran eta aldapan egon ohi dira, laiotzetik babestuta, eguzkiaren indarra hobeto jasotzeko, izotz gutxi eta euri asko egiten duen lurretan. Beste ardoek baino umotasun puntu txikiagoa du, iraila eta urria bitartean jasotzen da uzta eta ez da upategian zahartzen uzten. Urteko ardoa da. Ohitura zahar batek dioenez, otsailean bizpahiru izozte jo arte txakolina ez da puntu-puntuan egongo. Hiru jatorrizko izendapen ditugu Euskal Herrian: Getariako txakolina, Bizkaiko txakolina eta Arabako txakolina. Getariako txakolina Zarautz, Getaria eta Aian ekoizten da. Urtarrilaren 19an ospatzen da Getarian Txakolin Eguna. Humboldt bidaiari eta hizkuntzalari alemaniarrak zioen 1801. urtean Getarian txakolin mahastien adarrak bale ornoetan bermatzen zituztela. Bizkaiko txakolinari dagokionez, garai batean Bakio eta Balmaseda inguruan baino hazten ez bazen ere, gaur egun Txoriherrin bi herri hauetan baino gehiago ekoizten da. Arabako txakolina Laudio, Artziniega, Aiara, Amurrio eta Okondon egiten da. Agiriek diotenez, XIII, XIV eta XV. mendeetan zehar Aiarako eskualde osoan zeuden txakolin mahastiak.   Txipiroiak txakolin saltsarekin Hilario Arbelaitz / Zuberoa jatetxea   Osagaiak 4 pertsonarentzat:   - 1 ¿ kg txipìroi - 1 edalontzi txakolin - 3 tipula - perrexila - piper berdea - olioa - ¿ l molusku fumet - patata purea oliba olioarekin Prestaera: Txipiroiak garbitu eta erdiak gorde, azkenean, uztai forman moztuta arin erregosteko. Beste erdiak tipula eta piperra erregosteko erabili. Tipula ondu eta txakolina bota. Muskuilu salda muskuiluak irekitzean lortzen den likido bera da. Patata purea oliba olioarekin egiteko 1 kg patata egosi hegazti saldatan. Azkenean, ia likido guztia kendu eta esne pixka bat eta oliba olioa bota. Behar den gatza eta perrexila gehitu. Bukatzeko, plateraren azpian muskuilu salda jarri, gainean oliba olioarekin eginiko purea, purearen gainean txipiroi erregosia eta, bukatzeko, txipiroi uztaiak arin erregosi eta erdian eta gainean jarri. Amaieran, perrexil xehatuaz hautseztatu.  