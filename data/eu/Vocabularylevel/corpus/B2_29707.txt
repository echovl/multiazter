Docutec Auto berrien akatsak Autoa erostea bizitzan gutxitan egiten den gauza horietakoa da. Modelo asko ikusi ondoren, autoa erosten dugunean egindako erosketaz pozik izaten gara, baina erositako autoak akatsa badu, amets gozoa amesgaizto bihurtzen da. Urrian, esaterako, Citroenek C5 autoaren 180.000 jaberi dei egin zien modelo honek darabiltzan hagunak ordezkatzeko. Hagunek pitzatzeko arriskua zuten, eta, horregatik, Citroenek aldatzea erabaki du. Horrelako kasuak askotan gertatzen dira eta arazo hauei aurre egiteko neurri zorrotzak hartzen dituzte autogileek. Mini berria merkaturatu zenean, jendearen arreta piztu zuen segituan. Aro bat markatu zuen auto honek eta itxuraldatuta zetorren geure errepideetara. Baina merkaturatu bezain laster, akats bat atzeman zioten bertako mekanikariek. Minia merkaturatu zuen BMW autogileak auto mitikoaren diseinuan akatsa atzeman zuen. Arazoa erregaiaren deposituan zegoen, depositua betetzean elektrizitate estatikoaren ondorioz leherketa gerta zitekeen eta. Beraz, saldutako Minien jabeei autoa konpontzera eraman zezaten dei egin zieten, eta, era berean, gauza bera egin zuten saltokietan zeudenekin. Hasiera batean ika-mikak sortzen badira ere, ohikoa izaten da autoen industrian. Izan ere, hilabetero akatsak agertzen dira, normalean garrantzi gutxikoak, ibilgailuetan. Dena dela, galdera asko bururatzen zaizkigu horrelako zerbait gertatzen zaigunean: zergatik atzematen dira horrenbeste akats? Ez al dituzte autoek segurtasun proba zorrotzak pasatzen merkaturatu baino lehen? Txatxukeria bat arazo larria bihurtzearen beldur al dira markak? Auto seguruak erosten al ditugu? Autogileen erantzunak Azken galdera honek esperotako erantzuna izaten du autogileen aldetik: "Bai, autoak seguruak dira. Segurtasunarengatik kezka berezia dugu", diote BMW-Iberiako arduradunek. Baina Ford Explorer noranahikoak, Firestone pneumatikoekin izandako arazoen ondorioz, ehundik gorako hildako eragin zituen Ameriketako Estatu Batuetan, eta inork ez du horrelakorik gertatzerik nahi. Horregatik autoak aztertzeko deiak egiten dituzte autogileek, eta horregatik dira dei hauek arruntak. "Agian, orain markak gardenagoak edo zintzoagoak gara lehen baino. Nahiago izaten dugu arazo bat dugula onartu, autoaren jabea beste modu baten bidez arazoaz jabetzea baino", gaineratu dute BMWko arduradunek. Autoek eta horiek egiteko erabiltzen diren piezek hainbat kalitate kontrol pasatu behar izaten dituzte, eta modelo berriek merkaturatu baino lehen jarraitzen dituzten prozedurak garestiak izaten dira. Kontrol hauen bidez eta erosleek egiten dituzten erreklamazioen bidez, markak arazoa antzematen du. Orokorrean pieza bakoitzak duen fidagarritasun portzentaia kalkulatzen dute autogileek, bai eta hauetako piezaren batek autoa garantia dagoenean eragin dezakeen gastua kalkulatu ere. Hau da, egiten diren ehun piezetatik batek akatsa badu, autogileek badakite nahikoa aurreztu behar dutela, autoa garantian dagoenean, %1 horrek eragindako arazoari aurre egiteko. Gardentasun handiagoa Autoa ikuskatzera eraman behar dugula esaten digutenean, ez da aurreikusitako kasu batengatik izaten, eta, ondorioz, akatsaren larritasunaren arabera, autogileek dirutza handia galtzen dute horrelako matxurak konpontzeko. Baina egoera honek badu aldeko punturik. Izan ere4, autogileek akats hauetatik ikasi eta autoak hobetzen dituzte urtetik urtera. Ildo horretatik, Mercedeseko teknikariek A klaseko ibilgailuak iraultzeko zuen arriskuaz jabetu zirenean, Alemaniako autogilearen arduradunek egonkortasunerako kontrol elektrikoa (ESP) jarri zioten autoari, eta iraultzeko arriskua desagertu zen. Erabaki horren ondorioz, gainontzeko markek ideia kopiatu, eta ESParekin hornitzen  hasi ziren beren autoak. Autoen  jabeek modu txarrez hartzen dute autoa ikuskatzera eraman behar izana, baina ondorio onak atera daitezke horrelako gertaeretatik. Izan ere, auto egilearen eta bezeroaren artean harremana estuagoa bihurtzen da, komunikazio hobea lortzen da, eta gardentasun handiagoa izaten da auto egilearen eta eroslearen artean