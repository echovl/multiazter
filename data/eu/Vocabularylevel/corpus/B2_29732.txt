Docutec SOS Arrazakeriaren txostena Etorkinek beraiek egindako salaketak eta arrazakeria kasuak bildu ditu SOS Arrazakeria erakundeak. Hego Euskal Herrian izandako arazoak jaso dituzte: etxebizitza, zerbitzuak, lanbidea, administrazioa... Euskal Herrian jazotakoak Etorkinek beraiek egindako salaketak eta arrazakeria kasuak bildu ditu SOS ARRAZAKERIA erakundeak. Arabara, Bizkaira, Gipuzkoara eta Nafarroara bizitzera Espainiatik edo EBtik etorri ez diren atzerritarren arazo gehienek Espainiako Atzerritarren Legea dute sorburu. Gehienek bai, guztiek ez, baina. Etxebizitza Ukoa: Atzerritarrek, batez ere jatorri afrikarra dutenek ezezko biribila jasotzen dute alokatzeko dauden etxebizitzak hartu nahi dituztenean. Horixe aitortu diete Bilbo, Donostia eta Iruñeko SOS Arrazakeriakoei kexuka joan zaizkienean. Nafarroako egunkarietan ipinitako zenbait iragarkitan espresuki aipatzen da ez dutela atzerritarrik hartuko. Alokairua: Ukoa baino larriagoa da, baina, euren egoeraz baliatzen direnen portaera. Paper bakoak direlako eta, beraz, etxea lortzea oso zaila gertatzen zaiela jakinik, gehiegizko alokairuak kobratzen dizkiete. Zerbitzuak Ostatuak: Bilboko eta inguruko herrietako zenbait ostatu, taberna eta pubetan ez diete uzten atzerritarrei sartzen. Antzera gertatzen da Iruñean. Hor SOS Arrazakeriak salaketak ipini dituen arren, ez dute inolako erantzunik jaso Administrazioaren aldetik. Aholkularitza: Donostia eta Bilboko egoitzetan jasotako salaketen arabera, hainbat abokatu eta aholkularitza zerbitzutan gezurra esaten diete, paperak lortuko dizkiotelakoan, eta egundoko tarifak kobratzen dizkiete «ametsen truke». Banketxeak: Bilbon badira banketxe bateko sukurtsal bi, gutxienez, ez dietenak uzten atzerritarrei kontu korronterik irekitzen. Bitxia da egoera, kale bereko banketxe bereko sukurtsalean ez baitiete inolako trabarik jartzen. Lanbidea Mehatxuak: Enpresetan beharrean dabiltzan atzerritarrek salatzen dutenez, askotan arazoak izaten dituzte soldata bera hartu edo oporrak izateko; kexu badira, polizia etxean salatuko dituztela mehatxu egiten diete; eta zenbait kasutan, Gizarte Segurantza nahi izanez gero, euren sakelatik ordaintzera behartzen dituzte. Neskamea: Bereziki larria da etxeko lanetarako neskame hartzen dituzten emakumeen egoera. Ugazaben etxean bizi direnen kasuan, batez ere, egoera «esklabotzaren parekoa» dela nabarmendu dute. Horrela daude, adibidez, Iruñerrian neskame dabiltzan Ekuadorko hamar emakume. Kaleko saltzaileak: Larregizkoa da, SOS Arrazakeriaren ustez, udaltzainek aspalditik eta ertzainek berriki kalean arropa edo musika saltzen ari direnen kontra egiten duten jazarpena. Horren atzean Barne Sailaren eta alkateen «erabaki politikoa» dagoela nabarmendu dute. Administrazioa Polizia: Bilboko San Frantzisko auzoan duela gutxi izandako sarekada adibidea besterik ez dela azpimarratu dute SOS Arrazakeriakoek. Iruñean, Gabon gauean poliziek izandako «jarrera basatia» ere gogoratu dute, orduan ipinitako salaketak oraindik erantzunik ez duela izan gogoratuta. Atzerapenak: Atzerritarrek euren egoera arautu eta legeztatzeko Espainiako Gobernuak lau hiriburuetan dituen bulegoetara joaten direnean tratua «iraingarria» dela eta prozedura larregi luzatzen dela salatu dute atzerritarrek. Bilbon eta Iruñean, esate baterako, 18 hil itxaron behar izaten dute eskatzaileek erantzuna jasotzeko. Badira bi urte baino gehiago daramatzatenak zain. Osasungintza: Nafarroan osasun arloko langileek etorkinekin lan egiteko dituzten zailtasunak jakinarazi ditu SOS Arrazakeriak. Ez da itzulpenik elkar ulertzeko, osasunaz dituzten iritzi kontrajarriak bateratzeko ahaleginik ez da egiten, eta ez zaie atzerritarrei behar bezalako informazioa ematen zerbitzuok egoki erabil ditzaten. Hezkuntza: Irakasleak eurak izan dira Nafarroan SOS Arrazakeriaren egoitzara jo dutenak ikasgelan antzeman dituzten jarrera baztertzaileak direla-eta materiala edo laguntza eskatzeko. Atzerritarren seme-alabei ikasketak euskaraz egiteko duten aukera ez zaiela eskaintzen edo jakinarazten nabarmendu dute, bestalde. Irainak: Atzerritarrak atzerritar izanagatik bakarrik iraintzea egunerokoa ez da, baina kexu dira batzuk. Nafarroan izan dira halakoak salatu dituztenak, %8,55. Iruñean talde neonazi batek kanpaina egin zuen kaleetan ipinitako kartelekin.