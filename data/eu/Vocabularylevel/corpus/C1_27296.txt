Docutec Gorputza zulatu eta pintatzearen ajeak Modan dauden ohitura berri hauei buruzko erreportajea. Batez ere piercing-ak sortzen dituen osasun arazoak azaltzen ditu. Bestalde, egitekotan hainbat aholku ere ematen ditu. JUANMA SARASOLA / Munduan barrena usadio berria ez den arren, azken urteotan geroz eta tatuaje eta piercing gehiago egiten ari dira Euskal Herrian; berauek egiteko geroz eta artista gehiago daude gainera. Uda partea izaten da tatuajeak eta urtean arropek ezkutatutako piercing-ak erakusteko sasoirik onena, eta, xede hori gogoan, jende askok bere gorputza apaindu nahi izaten du. Tatuatzea eta piercing bat egitea gure haragian gorputz arrotz bat sartzea da, azken batean. Eta, horrexegatik, gure gorputzak tinta edo objektu arrotz hori onartu ala errefusa dezake. Alergia da gerta daitekeen errefusa mota bat. SEAIC Espainiako Alergologia eta Inmunologia Klinikoaren Elkartearen aldizkariak dakarrenez, tatuajeek alergia kasu ugari eragiten dituzte; tatuajeak egiteko zein kentzeko teknikak eta baldintza higienikoak geroz eta hobeagoak dira, hala ere. Aldizkariak dio tatuajeak egitean ez direla substantzia toxikoak, narritagarriak eta zurgatzaileak erabili behar. Hala ere, erreakzioak gerta daitezke. Tatuajeetan kolore gorria da erreakzio alergiko gehien sortzen duen eragilea, burdina oxidoak eta sandalo egurreko pigmentu organikoak eta laka gorria baititu bere osagaien artean. Pigmento horiek dermisean sartzean gorputz arrotz gisa jokatzen dute eta granuloma progresiboak sor ditzakete, tatuajearen inguruan pixkanaka eraginez. Granuloma bat batez ere tinta gorriekin sortzen den azalaren erreakzio bat da; gure babesek pigmentoa jan nahi izaten dute eta haren inguruan pilatzen dira, pikor moduko bat osatuz. Kolore beltzaren kasuan ere, tinta beltzak dermatitis alergikoa eragin izan du zenbaitetan, baina ez dute oraindik agente eragilea identifikatu. Erreakzio mota franko Hennarekin egindako tatuajeetan ere agitu izan da erreakziorik. Tinte bejetala da henna, eta eragin alergeniko urria duen arren, rinitis edo asma bronkiala eta kontaktuko dermatitis alergikoa (DAC) eragin izan du batzuetan. Henna azalari itsatsita geratzeko denbora murriztearren, parafenilinodiamina (PPDA) kolorante kimikoa baliatzeak erreakzio alergikoak ere eragin izan ditu. Piercing-ari dagokionez, bestalde, British Medical Journal-eko artikulu batek dio belarriaren goi aldeko kartilagoan egiten diren zulaketek perikondritisa eragiten dutela askotan, eta infekzioaz gain, belarriaren deformazioa eragin dezaketela, azalore belarria deitua sortuz. Donostiako Tattoo Felixeko tatuajegileak esan digunez, azken urteotan higiene neurriak «asko zorroztu dira», batez ere tatuajegileek beraiek hala erabakita. Felixen ahotan, higienea eta osasuna bermatzeko «erabili eta botatzeko materiala erabiltzen dugu: latexezko eskularruak lehenik, eta aldian aldiko orratz, ontzitxo eta tinta berriak». Gisa berean, tatuajea egiteko pistolaren pieza guziak esterilizatzen dituztela esan du: «Autoklabe metodoa baliatzen dugu, ospitaletan bezalatsu: piezak esterilizatzeko konpresioa, ura irakiten eta lurrina erabiltzen ditugu horretarako». Araudirik ez dago oraindik Espainiako Osasun eta Kontsumo Ministerioa lege aurreproiektu bat prestatzen ari da piercing eta tatuajegintza higiene eta osasun aldetik arautu eta kontrolatzeko. Profesionalen kreditazioa eta erabiltzen dituzten teknika eta materialak nahiz eragindako infekzioak kontrolatzea da aurreproiektuaren xedea. Berau laster aztertzekoa da, eta komunitate autonomoen ekarpenak eranstea espero dute. Dena den, ekinbide hori ez dago oraino gurean araututa. Ipar Euskal Herrian tatuatzaileak azal gainean lan egiten duten artista gisa daude izendatuta; Hego Euskal Herrian, aldiz, artista libre gisa. Higienea ezinbestekoa Behin tatuajea eginda izaki, berau ez infektatzeko pomada batzuk gomendatzen dituzte tatuajegileek, baita arreta handiarekin garbitzea ere. Aspaldiko ohiturak gaur egun moda bilakatu dira Tatuatzea eta gorputzean metal zatiak sartzearena —ingelesezko piercing (zulatze) hitza zabaldu da urteotan— ez da egungo kontua, aspaldikoa baizik. Tatuajea, esaterako, aintzinatetik heldu den praktika da, eta, hala, K.a. 2000 urteko momia egipziar batean tatuajeen aztarrenak aurkitu dituzte. Gizakia taldeetan bizi denetik esistitzen omen da tatuajea, zentzu tribala izan baitu anitzetan. Historian eta munduan zehar esanahi eta forma ugari izan dituzte tatuajeek nahiz piercing-ek. Belarri kaltetuak Belarriaren goi aldeko kartilagoan egindako 'piercing' edo zulaketek perikondritisa eragiten dute kasu askotan Tinten erreakzioak Tatuajeetan kolore gorriak sortzen du erreakzio alergiko gehien, batik bat burdina oxidoengatik aholkuak Garbiketa eta desinfekzioa Tatuaje edo piercing bat egiteko asmotan bazabiltza, prozesuaren garbitasuna eta higiene neurriak ezinbestekoak dira. Honatx kontuan hartu beharreko oinarrizko aholkuak: Profesionalaren higienea.  "Profesionalak eskularru higieniko batzuk jantz ditzan eskatu. Ez dezala erre. — tresneria desinfektatua. "Erabiliko duten tresneria (pistola eta abar) desinfektatuta dagoen galdetu. Halaber, orratzak, tintak, ontzitxoak, eskularruak... berriak izateko eskatu. Horiek guziak behin bakarrik erabiltzekoak dira, eta jarraian zakarretara botatzekoak. — azalaren garbiketa. "Tatuajea edo piercing-a egingo dizuten gorputz atala garbitu eta desinfektatu behar dizu profesionalak. Batzuetan azal zati horretako ileak moztu beharko ditu; bizar xafla berri batekin egin dezala. — ondorengo tratamendua. Behin tatuajea edo piercing-a eginda, profesionalak azala garbitu beharko dizu. Orobat, tatuajea eta metala gorputzean erabat finkatu arte zer higiene neurri eta tratamendu (pomadak, garbiketa...) behar diren galdetu. Arazorik sortuko balitz, mediku batengana jo. Adituen iritziak: «Erreakzioa izanez gero, onena eragilea kentzea» Tatuajeek eta piercing-ek azalean eragindako kalterik behinenak zeintzuk diren jakitearren, bi dermatologorenagana jo dugu. Javier Bikandiren idurikoz, «gorputz arrotz bat dira gure gorputzean, eta errefusa egon daiteke edo ez. Errefusa egonez gero, erreakzio bat gertatuko da. Tatuajea zailagoa da kentzeko, baina erreakzioa izatekotan hoberena kentzea da, baita piercing-a ere. Ezin da aurretik jakin alergia sortuko den, baliteke organismoak berehala edo urteak pasatu ostean erreakzionatzea». Bikandi ez da tatuaje eta piercing-en zalea, eta bezeroei gorputzean «objektu arrotzik ez sartzeko» gomendatzen die. Bestalde, piercing-en kasuan, adituek diotenez, metalezko uztai edo ziriek nikela badute, infekzioa sortzen da eskuarki, eta metala kendu ezean, ez da infekzioa sendatuko, eta zornatzen segituko du. Erreakzioetan ohikoena hori bada ere, kasu larriagoak ere gertatu izan dira, nahiz eta hain arruntak ez izan; hala, piercing-ak herpesa sortu eta gaixoak ospitaleratu behar izan dituzte.