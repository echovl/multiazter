Docutec Baionan ez dago mikroklima berezirik Baionako festetan gertatutako bortxaketak aipatu ditu Eneko Bidegain lankideak Ipar Haizeablogean, eta gertatutakoaz hainbat gogoeta interesgarri egiteaz gain, galdera zehatza pausatu du: "Ez dea gertatzen bortxaketarik San Ferminetan, Gasteizko bestetan, Donostiako edota Bilboko aste nagusietan? Ez da jakiten, nik dakidala hedabideek ez dute aipatzen. Eta espero dut ez aipatzearen arrazoia deus ez gertatzea dela..." Izan ere, iaz eta aurten Baionako festen harira jarri dugu arreta jaietan gertatzen diren sexu erasoen gainean, besteak beste, Jean Grenet auzapezak orain urtebete gai horren inguruan egin zituen adierazpenekin asaldatuta: bortxaketak festa giroan andrazkook izan dezakegun jarrera arinaren ondorioz gertatzen direla iradoki baitzuen kazetarien aurrean. Dena dela, hemeroteka lan pixka bat eginez gero, erraz sumatzen da Enekoren galderaren erretorikotasuna: zoritxarrez, baiezkoa da erantzuna, Euskal Herriko beste festa handietan ere gertatzen dira bortxaketak. Baionan ez dago mikroklima berezirik. Eta, bai erantzun behar berriro ere, jaietako bortxaketa asko ez dira jakiten, edo ez da behintzat behar beste ematen haien berri, Baionakoa bezala Euskal Herriko beste hiriburuetako auzapez eta agintariak eraso horiek ezkutatzen saiatzen direlako. Adibidez, 2005eko Sanferminetan hiru neskak salatu zuten bortxatu egin zituztela, baina Yolanda Barcina alkateak ez zuen horri buruzko ezer esan nahi izan festen balorazioa egiteko prentsaurrekoan, kalean zurrumurrua hitzetik hortzera zebilenez kazetariek zuzenean galdetu zioten arren. Bilboko Udalari sexu erasoen biktimentzako harrera eta laguntza zerbitzua ematen dion Clara Campoamor elkartearen arabera, bortxaketa asko gertatzen dira Aste Nagusian: 2005eko salaketak 2004koen bikoitza izan ziren. Hala ere, zerbitzu horretako arduradunek argi dute erasoaren berri ematera ausartzen diren neskak gutxiengoa direla; biktima gehienek isilik egotea erabakitzen dutela, besteak beste, jai giroan normalean baino gehiago edanda egoten direlako, eta jakin badakitelako hori beren salaketari sinesgarritasuna kentzeko eta gertatutakoa desitxuratzeko erabiliko dutela. Eskerrak Andrea, Bilgune Feminista edo Eraso Sexisten Kontrak Kolektiboa bezalako taldeek errealitate hori agertarazten diguten, eta beren txikian agintariek egin beharreko salaketa eta kontzientziazio lana egiten saiatzen diren. Eta, batik bat, emakumezkook ez gaitezen beldurtu. Dibertitzeko eta jaiaz gozatzeko eskubidea dugu: jolastekoa, dantzatzekoa, mozkortzekoa, barre egitekoa, gure desioak adieraztekoa, eta zerbait nahi ez dugunean EZETZ esatekoa.