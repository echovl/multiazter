Docutec "Hilharriak" taldea, harri zaharren bila astebururo Lagun talde bat asteburuo joaten da mendira megalito berriak bilatzera edo ezagunak zaintzera. Ekinbide horren berri ematen digute artikulu honetan. IÑIGO TXINTXURRETA/ Bospasei lagun biltzen dira astebururo, larunbatetan batez ere, zaletasun bakarra buruan dutela: mendietako bidexidorren bazterretan edota baso ilunetan gordetzen diren ahantzitako harri misteriotsu horiek iraganalditik berreskuratzea. Gehiengoarentzat esanahi gabeko harri pila besterik ez denarekin hainbeste denbora eta lan iraungitzen dute, non badirudien mendeetan galdutako mezu ezkutua irakurtzeko gai direla. Bateren bat arkeologo profesionala izan bada, gainontzekoak haatik, irakasleak, administratiboak, komertzialak dira. «Hilharriak» izena, aldiz, ez da elkarte zehatz batena, zaletasun bera duen lagun taldearen emaitzak eta lanari berezko izaera emateko asmoz sortutako marka baizik. Luis Millan, talde honen partaide eta bultzatzaileak azaltzen digu zertan datzan haien lana: «Lehenik eta behin, argi gera bedi gure lana irabazi-asmorik gabekoa dela, zinez maite dugulako eta hura egiten gustura sentitzen garelako aurrera jarraitzen dugu jarduera bitxi honekin. Eta zer egiten dugu? Bada, larunbatero, taldeko lauzpabost lagun bildu (beti taldeko partaide guztiek ezin baitute etorri) eta hara! Mendira! Euskal Herriko edozein bazterretara harrien bila; baina ez edozein harri, guk bilatzen duguna megalitoa baita.» Horrela esanda lagun hauek megalitoak bilatzeko untxari saldo eroa osatzen dutela ematen badu ere, ez da hala. Millanek jarraian azaltzen digun gisan, irteerak planifikatuak daude: «Gure irteeren helburua datu bilketa da, hau da, megalitoen datuak gero monumentu bakoitzaren fitxan islatzen direnak, datu base erraldoia osatuz. Gainera, saiatzen gara ahalik eta datu zehatzenak biltzen, adibidez, kokapenaren koordenadak, orientazioa, harri guztien neurriak eta ezaugarriak, material grafikoa... Lehentasunek agintzen digute, esaterako, fitxetako datu gabeziak; orduan, monumentu bakoitzera joango gara datu xerka. Bestetan, monumentu berri baten aurkikuntzak markatzen du gure irteeraren helburua. Gertatu izan da ere bestelako lan bereziak sortzea, Nafarroako megalitoen inbentarioarekin gertatu dena kasu. Inbentario hau David Velaz arkeologoa prestatzen ari da eta zenbait datu falta zitzaionez, bada guk lagundu diogu horiek lortzen.» «Fitxa hauek guztiek monumentuei buruzko informazioa gordetzeko balio dute, gero, profesionalen edota afizionatuen artean banatzeko, Nafarroako kasuan bezala edo Aranzadi Zientzia Elkartearekiko daukagun elkarlana kasu. Hala ere, aitortu behar dugu gaur egun darabilkigun asmoa datu base hau interneten jartzea dela, mundu osoarentzat eskuragarri uzteko. Baina, dedikazio eta finantziazio arazoak direla eta, momentuz ezinezkoa egiten zaigu nahiko genukeen abiaduran aurreratzea. Eta zinez, domaia da, ezen eta antzeko datu baserik ez baitago Europa osoan, bederen edonorentzat irekia dena. Beraz, arlo honetan, internetek eskaintzen dituen baliabideei esker iniziatiba hartuz, Euskal Herria aitzindari izan daiteke eta bide batez eredugarri bilakatuko ginateke mundu osoaren aurrean.» Elkarrizketa aitzina jo ahala «Hilharriak» mendira paseatzera doan lagun taldea soilik ez dela susmatzen hasi gara, proiektu handi baten inguruan bildutako arbasoen harri zaharrekin txoratutako zale taldea baizik: «Aipatu behar da ere noizbait gure irteeretan megalito berriren bat topatzeko suertea izaten dugula eta 2000. urtean 44 megalito berri aurkitzeko parada izan genuela, batez ere Nafarroan. Aurtengo "uzta" oparoa izango dela ere esan dezakegu, megalito andana atzeman baitugu jadaneko. Honetaz landa, beste lantxo batzuk egiten ditugu: adibidez, megalitoei buruzko afitxak eta postalak atera ditugu, jendearen kontzientziazioa pizteko giza ondare diren monumentu hauen aurrean. Euskal Herrian egiten ditugun asteburuetako txangoetaz gain, beste irteerak antolatu izan ditugu inguruetako herrialdeetara, Errioxa edo Pirinioetara adibidez, non megalito berri batzuk aurkitzeko aukera izan dugun ere. Oporretan ibilbide luzeko bidaiak ere antolatzen ditugu lurralde urruneko megalitoak ezagutzeko asmoz: Bretaina, Portugal, Granada...» Badakizue, gure mendietako harrizko altxor ezkutu hauek aurkitzeko gogoa baduzue eta bide batez, haren kontserbazioan lagundu, «Hilharriak» taldearekin une interesgarri bezain alaiak igaroko dituzu  