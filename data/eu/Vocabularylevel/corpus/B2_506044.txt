Docutec Tamayoren "alegiak" Bilboko Arte Eder Museoan "Irudi hauen arteko harreman narratiboek ez dute esanahi zehatzik eta ez dute istorio jakinik osatu nahi". Daniel Tamayo Daniel Tamayoren hogeita sei akuarela eta olio-pintura daude ikusgai Arte Eder Museoko "Alegiak" izeneko erakusketan. Azken hamarkadan landu dituen koadroak dira, neurri handi eta ertaineko pinturak. EHUko Arte Ederretako fakultateko irakaslea den Tamayoren margoak fantasiaren munduan daude oinarrituak, eta irudimenezko eremu hori mota ezberdineko ikonoz betea dago. Berak mundu horri "Fabularioa" deitzen dio. Margoen bidez gauzatutako kontakizunak, ipuinak edo alegiak dira. Erakusketa hau bere ibilbide artistikoaren atal bat besterik ez da. Aurreko urteetan beste gai batzuk jorratu ditu: "Infernuko eta Purgatorioko eszenak", "Ikonesia" eta "Lamiaren ametsa", besteak beste. Tamayoren koadroak bere nortasunaren isla dira. Errealitatea interpretatzerakoan bere barne-mundua oihalean gauzatzen du. Brueghel eta Boskoren koadroak oso gustuko ditu. Pop mugimenduarekin ere zerikusi handia dute bere irudiek. Artista bilbotarrak dio bere margoak oso entziklopedikoak direnez irakurketa askotara prestatzen direla. Bere ikonografia ez da erabat asmatutakoa. Liburu, aldizkari eta komikiak dira bere iturri. Eszena labirintikoak osatzeko publizitate eta diseinu munduan aurkitutako sinboloak ere lagungarriak gertatzen zaizkio. Tamayoren irudimenezko paisaiak era askotako forma txikiz osatuak daude. Kolore planoak eta irudi geometrikoak asko jorratzen ditu bere lanetan. Gouachea, akuarela, arkatza, tinta eta akrilikoa dira gehien erabiltzen dituen teknikak. Erakusketa honekin ziklo bat amaitu duela dio Tamayok eta aurrerantzean beste batean murgiltzeko asmoa azaldu du. "Asmatutako hiriak" eta "Arkitektura fantastikoa" lantzen saiatuko da. Berak badaki haurrek eta gaztetxoek oso gustukoak dituztela bere artelanak eta horrek bultzatzen du zirriborro berriak gauzatzen hastera. Tamayoren erakusketa ekainaren erdira arte ikusteko aukera izango dugu.