Docutec Tabakoaren kalteez Bost minututik bost minutura pertsona bat hiltzen omen du tabakoak. Baina, agian, bost minututan milaka pertsona salbatzen ditu: suizidiotik... HARKAITZ CANO / Txekhoven antzezlanean bezala, tabakoaren kalteez barik, beste edozertaz hitz egiteko tentazioa. Bost minututik bost minutura pertsona bat hiltzen omen du tabakoak. Baina, agian, bost minututan milaka pertsona salbatzen ditu: suizidiotik, pentsamendu ilun batetik, beharrezko gezur bat kontatzeko denbora doia ere ez izatetik. Eta bestalde, erretzaile ez dena ere askotan hil daiteke bost minututan. Jendeak bere patrikako miseriak patrikako telefonotik elkarri jaurtitzen dizkionean, zergatik entzun behar dut nik hori guztiori, garuna azidoz erretzen badit nikotinak birikak baino askoz era mingarriagoan? Zigarroak erretzailea kondenatzen duela diote, baina zer diote sabaietan sortzen diren kezko diban salbatzaile horietaz, erretzailea bertan etzan eta munduaz mendekatzen deneko hamaka lanbrotsu lebitatzaileez, keak mundua begien bistatik ezabatzeko ematen duen aukeraz, tabako beltzaren usaineko zinema beltzaz, zer diote? Erretzeari utzi dion jende horrek guztiak gorroto du tabakoa. Baina ez digute egia esan: ez zuten haiek tabakoa utzi. Tabakoak utzi zituen haiek. Eta amorrua ematen die blonda hura beste batekin ikusteak.