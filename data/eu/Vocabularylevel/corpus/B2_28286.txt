Docutec Konplexurik gabe Historiari buruzko artikuluak idatzi ohi dituen zutabegilearen agurreko artikulua. Bertan historiaren garrantziaz zerbait esan ondoren Euskal Herriaren iraupenaren gakoa non dagoen galderaren aurrean Mitxelenak emandako erantzuna zalantzan jartzen d Laugarren urtea beteko da honenbestez sail honetan hasi nintzenetik, eta aski da gaurgero. Luzexko iraun dut Euskaldunon Egunkariak eskainitako plazatxotik zirkinik ere egin gabe ia-ia. Gure historia ttiki eta handiko gertakariak egutegiaren hariari segika gogora ekartzea nuen xede, eta neure ahal apurretatik saiatu nahiz agindutakoa xintxo betetzen. Aski da, ordea, dagoeneko, bete egin naiz gaurgero, buruak ez du ematen, lumak ere nekea du laguntzen. Gure historiako gaiak... Ez naiz historian aditua, ez sobera ikasia ere, are gutxiago hartan trebatua. Gogoko dut, egia da, iraganari behatzea, garai haietako berri (zaharrak berri) jakitea, haren argitara gure egunetan gertatzen dena ulertzen saiatzea. Atzeak erakusten omen du aurrea dantzatzen. Hala zioten behinik behin gure zaharrek eta aburu horretakoa naiz ni ere. Giza izatea ulertzeko modua da historia, modu humanoa inolaz ere, bizitzaren hatsari lotzen gaituen hari horren antzera azaltzen zaiguna: etengabeko emanean, ondoz ondoko jardunean, iraganetik heldu dena eta geroan ere mugarik izango ez duena... Baina, besteak beste, arma baliotsua da halaber historia, giza multzo eratuek beren burua sendo aurkezteko bideratzen duten arma ahaltsua. Arma gutxi herri ukatuak, herri zapalduak... Horregatik ditugu horrenbeste arazo geure historia itxuratzerakoan. Herri ukatuek ez dute historiarik, inperio ukatzaileen osagai gisa dagokiena izan ezik. Egoera honetan, izugarria izan daiteke inposatzen den historiaren eta egiazko gertakarien arteko aldea. Eraginkorra behar du armak eta denak balio du horretarako, baita gezurrak ere. Subjektiboak dira historia eta kondaira guztiak, bai eta zintzoki objektibo izaten saiatzen direnak ere. Ez naiz salbuespena izan, eta argi utzi nahi izan ditut gauzak hasieratik. Areago, konplexurik gabeko jarrera aldarrikatu nahi izan dut. Zaila izango da aurreiritziak geure burutik guztiz kentzea; askoz zailagoa, ostera, dauzkagun konplexuak gainditzea. Hona hemen, adibide bat: «La principal defensa de la lengua estuvo sin duda no en la fuerza, sino en la misma debilidad e insignificancia militar y económica del país y de sus gentes. El retraso cultural, en contraste con lo que ocurrió en zonas más progresivas, hizo mucho menos seductora la atracción del latín». Koldo Mitxelena dixit. Ezaguna da euskararen iraupen historikoari buruz eginiko azalpen hau. Ezdeusak omen ziren euskaldunak, ez omen ziren deus ere, ez omen zuten deus ere, horregatik iraun zuen bizirik haien hizkuntzak. Bitxia benetan, ezdeus haien ahalmena. Egun badakigu, aldiz, Erromako Inperioak euskal lurraldeetan bideratu zuen erromanizazio prozesua bizkorra izan zela, guztizkoa izatera iritsi ez zen arren. Euskal gizarte indartsu bati buruz hitz egin beharko genuke, beraz, ez alderantziz. Iritsi da konplexuak, Mitxelenarenak badira ere, geure gainetik kentzeko garaia.