Docutec Giza uhinak Gizarte harremanetarako erraztasun berdina ez dugu izaten denok. Hori zergatik gertatzen ote den galdetzen du artikulugileak, baita erantzun bitxia eman ere. RUFINO IRAOLA / Gehiago ezin zuen egun batean, R. Xeberok, giza harremanetan diskriminatua sentitzen zela eta, psikologoarengana jo zuen. Esan zion: «Begira, nire portaera taldeko edozeinena bezain ona da, eta harremanetan ez dut lortzen arrakastarik». Hitz arraro batekin erantzun zion psikologoak: «Enpatia falta da zurea». Ondoren, hainbat azalpen eman zizkion horren inguruan, eta lehen baino okerrago itzuli zen etxera. Saiatuaren poderioz, halako batean jabetu zen, horratik, delako enpatia horrek zer esan nahi zuen: beste baten tokian jartzeko gaitasuna edo beste baten egoera animikoarekin identifikatzeko ahalmena. Baina ez, ez zen hori. Horrek ez zeukan zerikusirik R.X.ek sentitzen zuenarekin. Azkenean, ibilian-ibilian, berak asmatu zuen teoria bat: giza uhinen teoria. R. X.ek dioenez, elementu fisiko baten antzera, pertsona batek uhinak hedatzen ditu inguruan, bere izaerari esker, bere jakinduria dela bide, bere status sozialarengatik, bere itxura fisikoa dela medio, posizionamendu politikoa dela kausa, etab. Pertsona batek hedaturiko uhinak beste batek atzemango baditu, biek, hedatzailea eta hartzailea, sintonia berean egon behar dute, bestela harremana akasduna izango da. Beraz, ez da enpatia kontua, sintonia kontua baizik. Gizarte honetan badago iri-tzi oker bat: sintonia txarra denean, transmisoreari leporatzen zaio errua. Baina, gehienetan, errezeptorea ma-txuratuta dagoelako izaten da. Errezeptorea matxuratuta egon ohi da, batez ere, hiru arrazoiengatik: konplexu handiak dituelako, transmisorearenganako aurreiritziz betea dagoelako edo harroputz demasa delako. Horietatik libre dagoenarekin ez omen da zaila sintonia ona lortzea.