Docutec «Bilbo da Europara datozen andre brasildarren helmuga nagusia» Brasilgo emakumeen babeserako erakundeko kidearekin elkarrizketa. Bilbo ga Brasilgo emakumeen Europarako atea. Emakume hauen egoera eta etortzeko zergatiak ematen dizkigu elkarrizketa honetan. ITXARO ARTOLA / Donostia   Jaqueline de Souza, Brasilgo Chame erakundeko koordinatzaile Nagusia: «Bilbo da Europara datozen andre brasildarren helmuga nagusia» CHAME erakundeak emakume trafikoaren eta zapalkuntzaren aurka lan egiten du, Brasilen. Jaqueline de Souza erakundeko koordinatzaile nagusia Euskal Herrian da egunotan, hona etorritako emakume brasildarren egoera gertutik ezagutzeko asmoz.Euskal Herrira egindako bisita emakumeen zapalkuntza eta trafikoari buruzko hitzaldiak emateko baliatu du Jaqueline de Souzak. Donostian jardun ostean eta Bilbo eta Iruñera abiatu aurretik solastatu ginen atzo berarekin. Zein helburuk ekarri zaitu Euskal Herrira? Azkeneko hamarkadan, eta batez ere duela bi urtetik hona, Brasilgo emakume askok hartu dute Euskal Herrirako bidea. Beraz, emakume horien errealitatea bertatik bertara ezagutu, eta etorkin andana horren gainean ditugun usteak baieztatze aldera etorri naiz nagusiki. Zeintzuk dira bereziki Euskal Herrira etortzeko dituzten arrazoiak? Hori da, hain zuzen ere, nik jakin nahi nukeena, zeren, dugun informazioaren arabera, gehientsuenak Euskal Herrira etortzen dira, Bilbora batez ere. Albistegi eta egunkari orrietan ere askotan agertzen dira berri sentsazionalistak, Bilbon brasildar bat hil dela edo ez dakit zein arazo gertatu dela. Horiek dira guk ditugun berriak. Horrexegatik, asko interesatzen zaigu jakitea zergatik datozen bereziki Euskal Herrira, eta zein baldintzatan dauden. Litekeena da lehen kontaktua Bilbon daukan sare baten bitartez izatea, eta gero handik Europan barreiatzea. Nire asmoa datozen egunotan etorkinen elkarteekin berba egitea da, ea arrazoi horren arrastorik ematen didaten. Zerk bultzatzen ditu Brasil uztera? Arazoa korapilatsua da oso. Alde batetik, Brasilen emakume gutxik lan egiten dute etxetik kanpo, eta orduan, Europara datozenak familietako amak izaten dira normalean. Seme-alaben mantenua irabaztera datoz, haien erantzuleak direla uste dutelako. Bestalde, sexu turismoa ere hor dago. Europako gizonezkoak printzeak balira bezala joaten dira Brasilera: oporretan daude, dirua barra-barra darabilte... Brasilgo biztanle gehienak mestizoak dira, eta gainerakoak, beltzak. Kolonialismoaren itzalak tinko dirau oraindik, eta beltzek batez ere konplexu handia dute, zatarrak direlakoan. Emakumeek zuri batekin ezkonduz gero, zeruan bezala egongo direla pentsatzen dute. Beraz, garbi dago bizi-baldintza hobeak aurkitu guran datozela Europara. Gainera, hango egoera sozio-ekonomikoa hain larria izanik, sistemak ez ezik familiek eurek ere bultzatzen dituzte halabeharrez erabaki hori hartzera. Irtenbide bakarra dela uste dute. Eta zerekin egiten dute topo hona heltzean? Iristean egoera egonkor eta ziurrago bat aurkituko dutela uste izaten dute; familiari mantenua bidaltzeko lan egoki bat topatuko dutela, baina ez da inondik inora horrela izaten. Ekartzen dituen jendearen esku geratzen dira guztiz. Brasildik irteteko erabakia hartzean kemen handia erakusten dute emakumeok, baina ez dakite ziur zein egoeratan egongo diren hemen. Gainera, paperik gabe egoteak egoera arrunt ahulean uzten ditu. Batzuetan jakiten dute neskame edo dantzari gisa lan egitera datozela, edo ezkontzera bestela, baina gehienetan zapalduak izaten dira, ez diete ematen agindutakoa. Eta hori emakume trafikoa da. Askok orduan prostituzioaren bidea hartzen dute, ezta? Jakina. Kasu askotan ez datoz berez lan horretan aritzera behartuta, baina hemen aurkitzen dituzten baldintzek horretara eramaten dituzte. Lege barruan egin dezaketen behar bakarra etxeko lanetan da. Hala ere, ez daukate, ez lanerako eta ez hemen geratzeko baimenik, eta turista gisa ezer gutxi lor dezakete. Gainera, emakume trafikoan diharduten mafiak ere zinez arduratzen dira etorkinek ez ditzaten lor modu duinean bizitzeko lege eta lan baldintza egokiak. Hortaz, familiari dirua bidali behar diotenez, sexuari lotutako lanetan hastea beste aukerarik ez zaie geratzen askotan. Arazoa ez da, ordea, prostituzioan aritzen direla, baimenik gabe daudela baizik. Emakumea libre da bere gorputzarekin nahi duena egiteko, baina legez kanpo jarduteak zapaltzaileen menpe uzten du erabat. Eta inolako eskubiderik gabe, gainera. Giza eskubide oro ukatzen zaio, beraz. Egoera horretan, itzultzeko erabakia hartzen al dute? Zaila da oso. Datozenean dirua irabazi eta bidaltzea besterik ez dute buruan. Eta gero ere, egonkortasuna lortu eta herriminez egon arren, geratzera behartuta ikusten dira, familiaren euskarri bakarra eurak direlako, senarrak ez bezala. Jakin badakite Brasilera itzuliz gero seme-alabek ez dutela zer janik, eta erantzule sentitzen dira. Nahiago dute beren seme-alaben segurtasun ekonomikoa bermatzearren herritik urruti eta bakarrik egon.  