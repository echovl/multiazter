Docutec Laugarren pisutik erori, eta bizirik Laugarren pisutik erori, eta, bigarren solairuko balkoiko burdin barrei heldu ostean, lehenengo solairuko balkoira egin zuen salto. Bizirik atera da gazte hori. Gaztea artatu zuten medikuen arabera, hainbat hezur hautsita ditu, baina bere bizia ez dago arriskuan. Valentzian gertatu da ezbeharra. Hemezortzi urteko neska bulgariarra ustekabean erori zen etxeko balkoitik, hots, laugarren solairu batetik. Zorionez, bigarren solairuko balkoiko burdin barrei heldu zien, eta handik lehenengo solairuko balkoira egin zuen salto. Erorketaren zaratak eta gaztearen aieneak bizilagunak erakarri zituzten, eta balkoira irten bezain laster gaztea zaintzen hasi ziren. Mediku-talde bat bertaratu zenean konortea ez zuela galdu egiaztatu zuten, eta, gero, suhiltzaileei deitu zieten, erreskatea egiteko. Izan ere, helburua zen organoak kaltetuko zituen edozein mugimendu ekiditea, eta, horretarako, ezinbestekoa zen suhiltzaileen parte hartzea. Medikuek egindako diagnostikoaren arabera, hainbat hezur hautsi ditu, baina gaztearen bizia arriskutik kanpo dago.