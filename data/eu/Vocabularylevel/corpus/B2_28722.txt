Docutec Zer egin daiteke testu elebidunetan euskara nabarmentzeko? Aholku zerrenda bat, euskara agiri edo dokumentu elebidunetan nabarmentzeko. Jakin ezazu -kolorearen erabilera alde batera utzita- hiru bide nagusi daudela idazki elebidunetan, hizkuntza horietako bat goratzeko: 1. Kokapena. 2. Tipografia. 3. Osagai komunak. 1. Kokapenari dagokionez, hiru egoera aztertuko ditugu: elkarren ondoan doazen hitzak, zutabeak eta orrialdeak. · Elkarren ondoan doazen hitzak. Hizkuntza bat nabarmentzeko, aurrean edo gainean jarriko dugu beti. Ikusi nola goratzen dugun euskara ondorengo adibidean: Prestakuntza ikastaroetarako eskabide-orria Solicitud para cursos de formación Izena Nombre 1. abizena 1º apellido 2. abizena 2º apellido NAN DNI         · Zutabeak. Alor honetan egin diren ikerketen arabera, ezkerreko zutabea da nabarmentzen dena, begiek, berez, horretara jotzen baitute zuzenean: · Orrialdeak. Bi orrialde baldin baditugu parean -ezkerraldekoa (bikoitia), eta eskuinaldekoa (bakoitia)-, eskuinekoak omen du lehentasuna; horrexegatik izaten da garestiagoa iragarkiak eta publizitatea orrialde horretan jartzea, ezkerraldean baino. 2. Tipografiak ere badu eraginik. Batetik, neurria erabil dezakegu: zenbat eta letra handiago, orduan eta garrantzi handiagoa hizkuntzarentzat: ZIURTAGIRIA CERTIFICADO Bestetik, letra-mota. Edozein letra hiru era hauetara ager daiteke, besteak beste: lodia, zuzena, etzana. Horien artean hierarkia bat eginez gero, lehena da nabarmenena; eta azkena, gaiztoena, irakurtzeko orduan. ZIURTAGIRIA ZIURTAGIRIA ZIURTAGIRIA   Horiek horrela izan arren, kontu handiz ibili behar dugu tipografia aukeratzerakoan. Letra lodia, neurriz erabilita, oso aproposa da zer edo zer azpimarratu edo indartzeko; neurririk gabe, berriz, nekatu egiten du, eta ez du testu luzeetarako balio. Antzera gertatzen da etzanarekin; letra normalaren aldean, etzanak askoz ere gehiago nekarazten ditu irakurlearen begiak, eta gainera arazo askoren iturri da: esaterako, zer egin behar dugu etzanez idatzitako testu batean etzana erabili behar badugu liburu bat edo dena delakoa aipatzeko? 3. Osagai komunak aipatu ditugu lehen; baina zertaz ari gara? Bi zutabetan idatzitako testuetan (ofizioak eta gutunak, esaterako), berez hizkuntza bietan errepikatu beharko genituzkeen osagai batzuk dauzkagu, hala nola, hartzailearen datuak (kargua, saila, helbidea), igorlearenak, data... Bada, gure hizkuntza nabarmentzeko modu bat hauxe izan daiteke: horiek guztiak euskara hutsean agertzea. Testuaren barruan berdin egin dezakegu bestelako osagaiekin; adibidez, toki-izenak (Deba Garaia, Donostialdea...), ehunekoen zeinuak (%65), eta abar euskaraz bakarrik eman.