Docutec Mundu zoriontsua Iritzi artikulu labur honetan edertasuna, edo, gizakien gustuak, genetikoki markatuta datozelako hipotesia oinarri hartuta, hainbat iruzkin egiten ditu. ALBERTO BARANDIARAN / Badago oso puntan dagoen korronte zientifikoa, esaten duena edertasunarekiko edo paisaiarekiko atxikimendua hereditarioa dela. Hau da, paisaiak horrelakoak eta halakoak gustatzen zaizkigula gure arbasoei ere horrelakoak gustatzen zitzaizkielako, gizon zein andre ederrak definitzeko jendeak ohi duen duda gutxiren arrazoia bilatu behar dela eredua beti berdintsua izan delako; alegia, ez garela oso orijinalak, Ekaingo eta Santimamiñekoek ere halatsu pentsatzen zutelako. Soziobiologiako jarraitzaileek -hala esaten diote duela 25 urte sortutako zientzia berriari- adibideak jartzen dituzte. Esate baterako, gizaki gehienon etxe eredua litzateke ikusmira onak lituzkeena, landareak han-hemen eta errekastoren bat edo beste. Hori da, diotenez, horrelako inguruetan garatu zelako gure espeziea milaka urteetan. Halaber, gizonezkorik erakargarriena heldua eta aberatsa da ­segurtasunaren eredu­, eta emakumezkoen eredurako nahiago omen da proportzio zehatzak dituen bisaia, gaztetasun-heldutasunaren nahasketa ezaguna, beronek islatzen duelako, inkontzienteki jakina, ugalketaren irudia. Soziobiologoak txoriak baino pozago daude, teoriok hasieran izan zuten harrera txarra ezabatzen ari delako urteak pasa ahala. Hau da, gero eta ebidentzia gehiago dago gustuak ­oinarrizkoak bederen: sexualak, inguramenari dagozkionak...­, bizirik irauteko, ama izateko edo gizartean bizitzeko senak bezala, hereditarioak direla. Pentsa dezagun une batez ze iraultza izango zen soziobiologoek orain arte hipotesi hutsak baino ez direnak azkenean egiaztatuko balituzte; arauen bidez definitu ahalko balute estetikotasuna esate baterako, hau da, ze osagarri izan beharko lukeen koadro batek, liburu batek, musika batek, gehienon gustukoa izateko. Mundu zoriontsua?    