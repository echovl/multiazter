Docutec Itziar Urretabizkaia: "Honetatik bizitzen segitu nahi dut" Itziar Urretabizkaia aktorea ezaguna da Goenkale telesailean lan egiten duelako. Dokumentuan hainbatek egindako galderei erantzuten die. Tarotarekin ikusi dugu Lutxi; botikan eta ile apaindegian lanean. Neska alaia ematen du, baina Itziarrek dio bera ez dela hain alaia. Elkarrekin bizi dira Lutxi eta Itziar, gorputz berean. 1. Goenkale-k funtzionatzen duela argi dago. Baina, zure ustez, islatzen al du euskal gizartea? Zer sumatzen duzu faltan, eta zer sobran? MIKEL Nik uste dut orokorrean baietz, Goenkale-k islatzen duela euskal gizartea. Umore gehiago falta da, eta sobran daude elkarrizketak eta esplikazio luzeegiak. Ekintza gehiago behar da. 2. Antzekoak al dira Lutxi eta Itziar? OSKAR Hain ezberdinak ere ez gara. Dena den, Itziar Lutxi baino askoz serioagoa da, eta jendeari hori arraro egiten zaio. 3. Euskal Herrian aktore batek euskaraz lan egin nahi badu, aukera gutxi izaten ditu. Zer egin behar da, zure ustez, hori aldatzeko? JONNY Hori aldatzea oso zaila izango da, lanik ez dagoen bitartean. Baina argi dago ekoiztetxe berriei aukera eman behar zaiela beraien ideiak aurrera atera ahal izateko, bai antzerki munduan eta bai telebistan ere. 4. Ondo al dabil euskal antzerkia? MAITE Niri baietz iruditzen zait. Egiten diren gauza gutxien kalitatea oso ona delako. 5. Oso ezberdina da telesail batean edo antzezlan batean antzeztea? NEREA Bai, oso ezberdina. Telebista teknikoagoa da, eta gauzak askoz gehiago neurtu behar dituzu. Antzerkian dena handiago egin behar denez, askatasun handiagoa dago. 6. Aktore izan zara beti, ala baduzu beste ogibiderik? ANE Aktore lana boladaka izaten denez, beste edozein lan egin beharra dago bizimodua aurrera ateratzeko! Zerbitzari ibilia naiz urte batzuetan. 7. Goenkale-n lan eginda, edozein antzezlanetan arituta baino ezagunago bihurtzen dira aktoreak. Zer iruditzen zaizu hori? IKASLE 2 Ordaindu beharreko prezio oso garestia. 8. Aktore gisa, zein da zure ametsa? Non egin nahiko zenuke lan? IKASLE Film batean parte hartzea gustatuko litzaidake, eta, David Lynchena bada, askoz ere hobe! Baina, ez, errealista izanda, honetatik bizitzen jarraitzea da nire ametsa, eta aktore guztiona segur aski! 9. Nola ikusten dituzu egungo euskal aktoreak? Zer iruditzen zaizu lanera Madrilgo telesailetara joatea? Aurrerapausotzat ala atzerapausotzat hartzen duzu hori? TETENE Madrilen beti esaten omen da euskal aktoreok fama ona dugula, baina esaten dutena ez dutela asko sinesten ematen du. Euskal aktoreak hara joatea? Aurrerapausoa dela uste dut. Hainbeste katalan eta andaluziar badaude, euskaldunak zergatik ez? Gainera, ilusio handia egiten du hemengo jendea han lan egiten ikusteak. 10. Aktore izatea zer da zuretzat: lanbide hutsa, ala hori baino zer edo zer gehiago? BEDI Niretzat lanbidea izan da beti, baina gustu handiz egiten dudan zerbait ere bada. 11. Txapasekin jarraituko al duzu? NESKA BAT Auskalo! Gidoigileei galdetu beharko! 12. Aukera emango balizute, Madrilera lanera joatea onartuko zenuke? GARRAPATERO Bai, gustura. 13. Ez al duzu uste horrenbeste urtean gauero-gauero emitituta Goenkale aspergarria izatera irits daitekeela? MARIA LUIXA Bai horixe! Askorentzat nekagarria izango dena badakit, baina beste asko harrapatuta daude. Eta bigarren ikusle horiei esker jarraitzen dugu lanean  