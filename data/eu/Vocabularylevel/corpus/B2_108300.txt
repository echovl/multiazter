Docutec Udazkeneko lanak (Urria-Azaroa-Abendua) Uda bukatu zaigu baina ez lorategian egin beharreko lana, urte osoan bezalaxe, udazkenean ere ez baitago atsedenik lorazainarentzat. Udazkenarekin batera, denboraldiko landareak ihartzen hasiko zaizkigu. Uda bukatuta eta zenbait espezie izan ezik, desagertu egingo dira loreak. Saiatu egingo gara, beraz, ahalik eta denbora gehien luzatzen gure landareen bizi-iraupena, hotzak suntsitzen dituen arte. Hurrengo urterako erabili ahal izateko, haziak biltzeko garaia da hau.   Badira, beraz, gordetzea merezi duten haziak; Arruntenak: Cheiranthus cheiri (ahuntz-praka horia), Tagetes patula (Txinar krabelina) edo Calendula officinalis (ilen kultibatua). Edertasun handikoak izateaz gain, hazi-kopuru ugari eskura dezakegu, lorea eman ondoren. Lore horiek polinizatutakoan ihartzen hasten dira eta orduan hasiko da hazien osaketa-prozesua. Hortaz, hazi horiek biltzeko garaia heldu da. Zenbait espezietan haziak osatuta baina oraindik ere berde aurkituko ditugu.   Horrelakoekin, hobe da landarean bertan uztea eta lurrera erori arte itxarotea, heldutasuna ziurtatuz. Hazien bilketa egin ondoren, jasotakoa ongi gorde behar da. Lan hau erraza bada ere, oso garrantzitsua da arretaz egitea, uzta galdu nahi ez badugu, behintzat. - Lehendabizi, egunkari-orri batean zabalduko ditugu haziak, lehor daitezen. Toki eguzkitsu eta aireatutakoan jarri orria, haziak bota ditzakeen haizetik babestearren. - Bi edo hiru egun igarota eta urik ez dutela ikusten dugunean, talde txikiak osatuko ditugu lehortutako haziekin. - Ondoren, paperezko zorrotxoetan sartu eta bertan data eta espeziearen izena idatziko ditugu. -Zorrotxo guztiak egindakoan, bentilatzeko eta estaltzeko tapa dituen kartoizko kaxa batean sartuko ditugu denak. - Ereiteko garaia iritsi arte, toki fresko eta lehorrean gordeko dugu kaxa.   Hil honetako agenda:   - Ditugun landareak tokirik beroenetan kokatuko ditugu, hegoalderantz. - Hotzari aurre egiteko komeni da landareen inguruko lurrazala pinu-azalaz estaltzea, zainak babestearren. - Neguan loratuko diren erraboilak aldatuko ditugu. Arruntenak: Narcissus sp. (nartzisoa), Anemone hepática (anemona) eta Iris reculata (lirioa). - Enbor eta zainen bentilazioa ziurtatu behar da, udan landareen inguruko lurrazalean pilatu den belarra garbituz. - Ongarria botatzea komeni da. - Orain ez da hain maiz ureztatu behar, beti ere nahikoa euri egiten badu.   AZAROA   - Oso azalean aldatutako landareen zainak lurrez estaliko ditugu, hotzetik babesteko. - Palmerarik baduzu, jaso hostoak bertikalean eta elkarri lotu soka batez. - Ur-putzuak saihestu, hondarra eta lurra nahastuta nibela altxatuz edo, besterik gabe, enborraren inguruan paretatxo bat eraikiz.   ABENDUA   - Hosto iraunkorreko zuhaiskek apenas beharko duten arretarik. - Hosto galkorreko zuhaisken kasuan, berriz, hostoak jasotzen izango dugu lanik handiena. - Negurako prestatzeko garaia denez, izotzak, elurrak eta urak landare asko hondatzea nahi ez badugu, kontuz ibili: Tutueriak lehertu ditzake izotzak. Elurrak, berriz, metala herdoildu eta egurrezko apaingarriak hondatu. - Toldoak lotu, plastiko batez inguratuz. - Onddoek eragindako izurriteen aurkako botika bota frutarbolei, udazkenaren bukaeratik udaberrira arte. - Ongarria bota, loredun landareei laguntzeko. Beti bezala, gure lagunak diren landareak zaintzea aholkatzen dizugu, merezi du eta!