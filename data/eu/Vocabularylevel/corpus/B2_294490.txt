Docutec Zidaneren azken ukitua Munduko Txapelketaren ondoren jokatzeari utziko diola jakinarazi du Zinedine Zidanek, sasoi betean ez egoteko nahiago duela uztea. Ez du pegasus izan nahi. Ez du itxarongo. Yazid Zinedine Zidanek (Marseilla, 1972) futbola utziko du Alemaniako Munduko Kopa jokatu ostean. Atzo eman zuen erabakiaren berri, Frantziako C+ telebista katean, eta gaur azalpen gehiago emango ditu. «Orain lasaiago nago», esan zuen. Azken bi urteetan behera egin du nabarmen haren jokoak, lesioak tarteko. Real Madrilekin pare bat itzulera zoragarri izan dituen arren, uko egin dio errautsen artetik birsortzeari. Sasoi betean ez dagoela dio, eta azken bi urteen moduan aritzeko, nahiago duela utzi. Akitu da. Aukera polita zen Munduko Kopa Zidanerentzat. Beste urtebeteko kontratua du Real Madrilekin, eta aurretik Frantziako selekzioari berriro distira emateko aukera zuen. Dagoen horretan geratuko da. Munduko Kopan Frantzia ondo aritzen bada, haren ibilbidearen azken lorpena izango da. 2002an bezala (min hartu zuen) Munduko Txapelketa makur uzten badu, historiako jokalari handienetako baten agur apala izango da. Marseillako La Casteillane auzoan jaioa, Zidanek zain du bere tokia futbolaren aldarean, garai bat ezarri duten jokalarien artean, Di Stefano, Pele, Cruyff eta Maradonarekin batera. Zidane da 1998an Munduko Kopa eta 2000n Eurokopa irabazi zuen Frantziako selekzioaren ikurra. Etorkinen integrazioaren eredu ere izan da (aurten Frantzian izandako protestek eredu hori behera bota zuten arte), eta azken urteetan Afrikan eta Frantzian gazte askoren idolo bilakatu da. Kabiliako emigranteen semea XX. mende bukaerako eta XXI. mende hasierako jokalari onena izan da. Dotorezia izan da haren jokoaren ezaugarria, eta tituluz titulu heldu da. «Heldutasunez hartutako erabakia da. Behin betikoa. Jarritako helburuak betetzen ez direnean, zer egin behar duzun pentsatzen da». Futbola txikitatik izan du pasio, eta 17 urte zituenetik, lanbide. Cannesekin hasi zen jokatzen Frantziako Lehen Mailan, eta berehala bihurtu zen ikur. Bordelen UEFAko txapeldunorde izan zen, eta tituluak irabazteko asmoz, Girondinsera joan zen. Lau urtean ez zuen lortu, ordea, eta, Michel Platiniren bideari jarraituz, Juventusera joan zen. Juventusek inoiz izan duen talde oneneko liderra izan zen. Real Madrilen jokatu du azken urteetan (igandean ezingo du Osasunaren kontra jokatu, partida bateko zigorra bete behar duelako), eta taldearen gainbeherak bete-betean harrapatu du haren kirol ibilbidearen azkena. 2001ean fitxatu zuen Florentino Perezek. Ordurako laudorio eta titulu ugari zituen jasoak Turingo Juventusen. Bat falta zuen, ordea, eta horren bila joan zen Espainiara. 2002ko maiatzean aurkitu zuen. Bayer Leverkusenen kontra zerutik zetorren baloia (Roberto Carlosen erdiraketa kaskar bat zen) boleaz ezker hankarekin jo zuen, eta Txapeldunen Liga irabazi zuen. Historiara pasatu zen gola. Zintzotasunez utziko ditu Real Madril eta futbola. Jokalari galaktikoen artean onena bera dela esan izan da, eta aldi berean arruntena. Haren jokoaren eta izatearen arteko kontraesana da. Distiratsua futbol zelaian, eta barnerakoia hortik kanpo. Bera bezalakorik ez da egon Florentino Perezen agintaldian; ez batean eta ez bestean. Beti gorde du bere bizitza pribatua. Munduko Kopa da haren ibilbidearen azken helburua. Ez da gutxi. Hego Koreako eta Japoniako txapelketaren arantza kendu nahi du. 1998ko txapeldunak etxera joan ziren orduan, ligaxkan itxura tristea emanda. Aurten 34 urte beteko ditu Zidanek, Alemanian, ekainaren 23an. Yazid Zinedine Zidaneren nortasun agiria Jaiotza: Marseilla (Frantzia), 1972ko ekainaren 23a. Altuera: 1,85 metro. Pisua: 78 kilogramo. Ibilbidea: Cannes, Girondins, Juventus eta Real Madril. Partidak Frantziarekin: 99. Garaipenak: Italiako bi liga (1997 eta 1998) eta Superkopa bat (1997), Espainiako liga bat (2003) eta bi Superkopa (2001 eta 2003), Europako Kopa bat (2002) eta bi Superkopa (1996 eta 2002), Kontinente arteko bi kopa (1996 eta 2002), Munduko Kopa bat (1998) eta Eurokopa bat (2000). Banakako tituluak: Urrezko baloia (1998), FIFAren jokalari onenaren saria (1998, 2000 eta 2003), Txapeldunen Ligako jokalari onena (2002) eta, BBCren arabera, inoizko jokalari onena.