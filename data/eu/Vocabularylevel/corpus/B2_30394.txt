Docutec Milaka pertsona bezala Telebistaren aurrean denbora oso azkar pasa daiteke, aspertuta ere denbora azkar pasatzen da. Egunero milaka pertsona bezala, iratzargailuaren hotsaz esnatu zen. Gogo handirik gabe jaiki zen, atzokoaren berdina izango zen egunari ekiteko. Gosari bera; kafesnea galletekin. Lanbide bera; fotokopia denda batean egun osoan; fotokopiak eta fotokopiak... beste egunak bezalakoak. Etxera iritsitakoan ere ez zuen ezer berezirik egiten. Telebista piztu normalean, bai behintzat azken lau edo bost urteetan. Batzuetan, pantailari begira telebista bere arratsaldeen jabe egin arte egiten zituenak oroitzen zituen; gero eta denbora gutxiago dedikatzen zion gogoratzeari, oroitzapen gero eta gutxiago zituen, eta gero eta zalantza handiagoak zituen gainera oroitzapenok benetakoak ote ziren. Telebistaren aurrean denbora oso azkar pasa daiteke, aspertuta ere denbora azkar pasatzen da. Egun batean, arratsaldeko zazpietan telebista itzali zuen. Isiltasuna izugarria zen. Bere barnean marmarren bat aditu zuen, gero eta ozenago; eta bakardade frustratu haren gainetik, salto egiteko moduko bultzada sumatu zuen sabelaldean. Zerbait egin behar zuen, sortu egin nahi zuen, zerbait ederra egin. Zorte handia zuela pentsatu zuen, zeren hori dudarik gabe inspirazioa zen eta lasterka papera eta boligrafoa hartu zituen. Egurrezko mahaiaren aurrean eseri, boligrafoari tapa kendu, eta kontxo! Ez zuen ezer esateko. Telebista piztu zuen, oraindik afaltzeko pare bat ordu geratzen baitzen.