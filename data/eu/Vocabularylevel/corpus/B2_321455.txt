Docutec Hobera egin dute Laredon zauritutako umeek Larri daude oraindik, hala ere, Gurutzetan ospitaleratutako ume biak eta haien gurasoak. ERREDAKZIOA BilboHobera egin dute uztailaren 27an Laredon (Kantabria, Espainia) izandako gas leherketan larri zauritu ziren lau eta zortzi urteko umeek. Umeak eta haien guraso biak larri daude, hala ere, oraindik, Gurutzetako ospitalean (Barakaldo, Bizkaia). Ospitaleak ateratako azken agiri medikoaren arabera, ume biek hobera egin dute, haien egoera klinikoa oraindik larria den arren. Ume biek bigarren eta hirugarren graduko erredurak izan zituzten gas eztandak eragindako sutean, eta, lehen azterketa medikoaren arabera, oso larri zeuden. Aitak (A.C.R., 39 urte) erredura sakonak ditu gorputzeko azalaren erdian. Larri dagoen arren, egonkor dago. Ama (R.B.L., 40 urte) ere larri dago oraindik, erreta baitauka gorputzeko azalaren % 40. Emakumearen zauriak aireztapen mekanikoa behar du eta, medikuen arabera, ezegonkortasun hemodinamiko arina dauka oraindik. Ume biak eta aita ere aireztapen mekanikoarekin dabiltza, eta hemodinamikoki egonkor daude. Hasi dituzte dagoeneko hirurei azal-mentuak jartzeko egin beharreko ebakuntzak. Aitari eta R.C.B. lau urteko mutikoari atzo egin zieten ebakuntza, agiri medikoak iragarritakoaren arabera. Umeak azalaren % 45 dauka erreta, eta aireztapen mekanikoarekin eta hemodinamikoki egonkor jarraitzen du, R.C.B. zortzi urteko arreba bezala. Neskatoak gorputzeko azalaren % 40 dauka erreta. Berria.  Asteazkena, 2006ko abuztuaren 2a