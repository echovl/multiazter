Docutec Autoa Benetan gure bizitza inporta balitzaie, argi esango lukete; ez gidatu. Geratu kotxe produkzioa eta pentsa dezagun beste bidaiatzeko moduren bat. Ez itzazue segurtasun uhalak jarri; ito egiten dute. Hitz egin, beste ezeri kasu egin gabe, hitz egin, eta adi-adi aditu ondoko lagunari, ez sekula errepideari begiratu. Autobideek gainezka egingo dute abuztuan; kotxeak bata bestearen atzetik, bata bestearen gainetik ezin dutenez. Ez kaskorik jantzi, sentitu haizearen laztana, irribarre eginarazten duenetakoa. Eskeletan aurpegi gazteegiak ikusiko ditugu; autoena agian beharrezkoa izango da demografiaren kontrolerako. Edan, edan gogotik; horretarako dira oporrak, festarako. Eta festak ligatzeko ez bada drogatzeko izaten dira ez? Probatu ez ditugunak aurten probatuko ditugu. Ez frenoei begiratu, berdin dio funtzionatzen ote duten edo ez; martxan jartzen ez den kotxeak ez du frenatu behar. Lotsarik gabe ateratzen dute errepideetan urtero izaten den heriotza piloa, eta drogek jarraitzen dute ilegalak izaten aizu. Suizidak izaten erakutsi digute. Gero iragarkiak kontuz ibil gaitezen; gatiluari sakatuz gero min har baitezakegu. Benetan gure bizitza inporta balitzaie, argi esango lukete; ez gidatu. Geratu kotxe produkzioa eta pentsa dezagun beste bidaiatzeko moduren bat. Barkatu, ezingo dut kurtsoa gure ekonomia kolapsatuko luketen desioekin amaitu, denok sufrituko genuke. Ondo pasa beraz, kontuz errepidean eta ez aseguru etxeei disgusto handirik eman. Irailera arte.  