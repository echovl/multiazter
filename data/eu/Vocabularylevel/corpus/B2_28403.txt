Docutec Erregaluak Erregaluak egiteko ohiturari buruzko artikulua. Nerabeen artean institutuan egin duten ikerketatxo baten berri ematen du, eta ondorio pertsonalak ateratzen. JESUS MARI MENDIZABAL              Olentzeroz eta erregeenetan, erregaluak umeei: mutxi-txak baino urte gehiago du kontu horrek. Baina, zer erregalu, zenbat, nolako, noiz, norengandik jaso ohi dituzte gaurko haur-gazte nerabeek? Jakin-minak akuilatuta, inkesta egitera deliberatu genuen Irungo Txingudi ikastolan lau irakaslek. Deliberatu eta egin: hamahiru- -hamalau urteko ehun eta hogeita hamar ikasleri arestiko galdera egin genien. Erantzunak harrigarriak izan dira, arraioetan, harrigarriak izan direnez. Batetik, badirudi Olentzeroz gurasoek dihardutela gehien bat erregaluak jartzen, eta erregeenetan ahaideek eta lagunek. Bestetik (neuk ikusi dudalako diot), izan da folio erdian erregaluen zerrenda kabitu ezinda ibili denik: hogeita zortzi «gauza». Nerabeek jasoari erreparatuz, gainera (hemen dator sotoko ateko maratila), gutxienak 120 euroren balorea jaso du, eta badira 600 eurorenaz goitti jaso dutenak ere. Joan eta harrapazak hori buztanetik! Gero urtean zehar, irakurtzeko da, liburu bat erosteko agindu eta... ez omen dago dirurik, garesti omen daude oso, liburuak. Zakurren koskabiloak! Erregaluen zerrenda ezin ekarri dut hona, kabitzen ez zait eta. Kontuan da, lau irakasleok ondorioak atera ditugula: umeenganako amore izatearen neurria neurri gabea da, baina hemen «amore izatea» «amore ematearekin» konfunditzen da (nik); gaur egun gazteei begira bizi gara: beren zoriona eta oparitan gastatzen duguna ez da zuzen proportzionala (Markoxek); erregaluak ilargiaren argitan jarri ohi dira, eta ilargiaren kara onak (guraso maitati (?) erregalatzaileenak) atzealde iluna du (Edurnek); zinezko amore izateak bere-berea du esku-erakutsi doia, justua, neurrikoa (Eustasek).