Docutec Machu Picchu, inken hiri galdua Batzuetan gertatzen da: bidaiaria helmugara iritsi, eta etsiak jotzea. Monumentu hori, paraje hori horrenbeste aldiz ikusi du telebistan, argazkietan... Eta hara joan eta "ez zen horrenbesterako" esaten du. Ustea erdia ustel, beraz. Baina beste batzuetan uste izandakoa gertatzen da, eta beste batzuetan errealitateak gaina hartzen dio irudimenari. Adibidez, hori gertatzen da Egipton piramideekin, Indian Taj Mahalarekin, eta zer esanik ez, Machu Picchun, inken Haran Sakratuko perlarekin. Inkak, Eguzkiaren seme-alabak, inperio handi bat sortzeko gauza izan ziren, ia Andeak bere osoan hartu zituena, Kolonbiatik Txileraino. Zaila da sinisten Francisco Pizarro konkistatzaile espainolak nola menperatu zituen 1532an 180 soldadurekin. Buruzagi inkak elkarren xextran zebiltzan, eta horri izugarrizko etekina atera zion Pizarrok. Huascar-en jarraitzaileak eta Atahualpa-renak borrokan ari ziren gerra zibila balitz bezala, eta une horretantxe iritsi zen Pizarro. Huayna Cápac-en semeak ziren Huascar eta Atahualpa, eta bi anaiak nor baino nor ari ziren borrokan aitak boterea uzten zuenerako. "Banandu, eta irabazi" erromatarren leloa ezarriz, garaile atera zen espainiarra. Oso epe laburrean lortu zuen inken inperio guztia. Espainiarrek hiru mende egin zituzten Perun, goiak eta beheak arakatu zituzten, baina ez zuten eurek Machu Picchu aurkitu. Gertu ibili ziren, Urubamba ibaiaren haranean. Baina, haranetik ehunka metro batzuk gorago, hantxe, erpin ez oso altuan, inken zeremonia-gunerik garrantzizkoenetakoa zegoenik ez zuten sumatu ere egin. Denbora dezente segitu zuten inkek han bere erritu sakratuekin, nahiz eta espainiarren menpe bizi. Peruk independentzia 1821ean lortu zuen. Espainiarengandik aske zen, beraz. Baina, orduko perutarrek ere ez zuten Machu Picchu aurkitu. Ia beste ehun urte falta ziren aurkikuntzarako. National Geographic elkarteak diruz lagundutako espedizio bati esker, 1911n Hiram Bingham arkeologo estatubatuarrak aurkitu zuen toki mitikoa. Hiri Galdua mendi-tontor batean dago, eta mendiak hiru aldeetan Urubamba (Vilcanota, Wilcamayu izenez ere ezaguna) ibaia dauka. Jendeak uste du oso mendi garaian dagoela Machu Picchu, eta horregatik ez zutela hain aise aurkitu, baina 2.300 metrotara dago, besterik ez. Kuzko hurbil dago, baina gorago, 3.300 metrotara. "Eta Machu Picchura igo" esan arren, Kuzkotik ateratzen den trena igo ez, jaitsi egiten da Machu Picchuraino. Machu Picchu goizean goiz edo arratsaldeko azken orduetan bisitatzea da onena, turista gutxien dabilenean. Baina, edozein ordutan da ikusgarria. Interesgarriak dira hondakinak. Hala ere, parajea bera da bereziena. Machu Picchuk "mendi zaharra" esan nahi du, eta "mendi gaztea" Huayna Picchu da. Mendi honetatik oso ikusmira ederraz goza daiteke, eta mendizaleak ere asetzen ditu mendi honek, goraino ordubeteko bide gogorra baitago. Gehiago aseko ditu, jakina, Machu Picchuraino bertaraino igotzeko, inka herrien hainbat hondakin ikusiz hiru egun irauten duen Inken Bidea egin badute. Intipunkura iristean, Eguzkiaren Ateraino, ikusmira ezin apartagoa da, eta ahaztu egiten da bideko nekea. Aguas Calientes-eraino ere joan daiteke, Machu Picchutik gertuen dagoen herrixkaraino. Izenak berak dioenez, bainuetxeetako urak daude herrian, gorputza bere onera ekartzeko egokiak. Atseden hartuta, Ollantaytambora joan daiteke trenez garrantzi handiko inka hondakinak ikustera. Eta hortik aurrera Inken Haran Sakratuan ibil zaitezke, badira eta altxor politak. Adibidez, Pisac eta hango azoka koloretsua, eta hango hondakin ondo zainduak. Urubamba herrixka politean, berriz, zaldiz edo piraguaz ibil zaitezke. Eta Maras-en gatzagek mendietan osatzen dituzten terraza bitxiak bisitatu. Kuzko da Machu Picchutik hurbilen dagoen herririk handiena. Inperioa bere onenean zegoenean inken hiriburua izan zen. Kuzko geroz eta gehiagotan idazten da Cusco edo Qosqo (munduaren erdigunea). Espainolek inken eraikinak suntsitu zituzten haien gainean jauregi eta elizak eraikitzeko. Baina, inken eraikinek zimendu sendoak zituztenez, harritzar horiek baliatu zituzten espainolek ere. Inkek bazekiten harria lantzen, bazekitenez. Kuzkotik hurbil dagoen Sacsayhuamán ikusi besterik ez dago. Han urtero, ekainaren 24an, Inti Raymi festa egiten da, inkek neguko solstizioan egiten zuten Eguzkiaren Festa gogoratuz. (Hego hemisferioan dago Peru, eta hemen uda dugunean han negua da, eta alderantziz). Inken izpirituak ez du alde egin Kuzkoko karriketatik, eta sarri entzuten da ketxuera. Ez galdetu nora joan ziren inkak: bertan diraute. Hizkuntza amerindiarrak Gaur egun oraindik bizirik dauden hizkuntza amerikar garrantzitsuenak honako hauek dira: Maia: Mexikon eta Guatemalan hitz egiten da. Yucatan-en eta Ertamerikan bizi izan ziren maiak eta idazkera garatu zuten. Nahuatl: Aztekek hitz egiten zuten eta gaur egun Mexikon erabiltzen da. Ketxuera: Hiztun gehien duen hizkuntza amerikarra da (lau milioi hiztun, gutxi gora-behera) eta inka zibilizazio eremuan, Ekuatoreko errepublikan, Perun eta Bolivian erabiltzen da. Guaraniera: Paraguain.