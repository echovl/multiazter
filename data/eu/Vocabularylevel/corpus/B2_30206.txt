Docutec Navaleko langileak, etsita, baina kementsu Sestaoko Naval ontziolak oso etorkizun beltza du. Bost langilek gogoeta egin dute Bizkaiko ontzigintzaren gainbeheraz. 17 hilabetez geldirik izan dira Navaleko langileak eta oso etorkizun beltza ikusten dute; etorkizunerako itxaropen handirik gabe, lantokia «infernu» bihurtu zaie. Goiz azaldu dira hitzordura. Lanerako jantzita. Mahaiaren inguruan eseri dira Francisco Javier Leguina, Felix Obieta, Pedro Herrero, Ibon Uriarte eta Jose Espinazo. Navaleko langile soilak, guztiak ere. Ia bi orduz, zabal jorratu dute Bizkaiko ontzigintzaren odolustea. Euskalduna itxi zutenekoa, itxieraren osteko suizidioak, 80ko hamarkadako galbahe isila, eta egungo ziurgabetasun egoera. «Ia egin du Navalenak, baina ez gara jarrita geratuko», ohartarazi dute. «Borroka latza egingo dugu, belaunaldi gazteenek ere ontziolan bizimodua atera ahal dezaten». Nasa ondoan ikastun Bostek 30 bat urte daramatzate Bilbo aldeko ontzioletan behargin. Oraingo eta lehenagoko bizipenak izan dituzte hizpide. Obieta, adibidez, 14 urte zituela hasi zen Euskaldunako lantegian. Ikasiz hasi zen, gainerako lankideen moduan. «Sasoi batean, gaztetxook nasa ondoko eskolan jarduten genuen. Han trebatzen gintuzten, eta hiru urteren buruan heltzen genion benetako lanari», zehaztu du. Lanbide bat ikasi eta, bide batez, bizimodua ateratzeko aukera zuten. «70eko hamarkadan ez zegoen zabor kontraturik», Uriarteren arabera. «Trebeak ginela erakutsiz gero, segituan hartzen gintuzten. Betiko, gainera». Sasoiko zegoen industria. Ontzigintza, besteak beste, eta Euskaldunan eta Navalen ez ezik, ehunka langilek ziharduten enpresa laguntzaileetan eta ontziola txikiagoetan. Inurritegia ziruditen ibai ertzek. Euskalduna itxi zutenekoa Langileek, beraz, ez zuten espero Euskalduna itxiko zutenik. «Inondik inora. Ziur ginen Europako ontziola puntakoenetakoa zela», dio Herrerok. «Ontzi jabe askok Euskaldunan bakarrik eraiki nahi zituzten euren ontziak. Navalez ere ez ziren fio». Arazo bakarra ei zuen Euskaldunak: leku falta. «Itsasadarrean gora geunden, hirigunean, itsasotik urrun. Hala ere, garaiko ontzigintzaren neurriko lantegia zen». Hilero ontzi erraldoi bat eraikitzen zuen Euskaldunak. Espinazok azaldu duenez, «Espainian hainbat ontziola zeuden enkarguak bukatu ezinik, eta gurera bidaltzen zituzten ontziak azkeneko ukitua emateko». Ontziola errentagarria zen. «Baina politikarien itsukeria medio itxi egin zuten », deitoratu du. Euskalduna hondoratu arte gogor borrokatu ziren langileak. «Etorkizunaren alde, gure lanbidearen alde, Bilbo aldeko industria garrantzitsuenaren alde». Hortzak estutu beste aukerarik ez zeukaten, Herreroren hitzetan. «Gazteak ginen gehientsuenak. Ezkonduta geunden, seme-alabak geneuzkan, etxebizitza ordaintzen ari ginenÉ Ehunka familiaren biziraupena kolokan zegoen».Gutxi gorabehera, 2.400 langilek ziharduten Euskaldunan, eta beste 700 inguruk enpresa laguntzaileetan. «Ordezkari sindikalak Madrilera zihoazen etengabe, baina esku hutsik zetozen beti», oroitarazi du Leguinak. «Ezinbestean, bazterrak harrotu behar izan genituen». Hala ere, ontziola itxi egin zuten. 1984ko udazkenean. Buru-hiltzeak eta depresioak «Kolpe ikaragarria» hartu zuten langileek. Herrerok deskribatu du orain 20 urteko giro latza: «Bere buruaz beste egin zuten lankide askok. Bihotzekoak jota hil ziren beste batzuk. Eta depresioak sano ugaritu ziren». Alkoholismo arazoak eta dibortzioak ere bai, Uriarteren arabera. Berari gertatutakoa kontatu du. «Aita hilzorian zegoen Euskalduna itxi zutenean, eta gauza bakarrak ematen zion bihozmina, ni lan barik egoteak». Ontziolaren itxiera «traumatikoa» izan zela eta langileengan «aztarna handia» utzi duela berretsi dute bostek, «alde hori itzalean geratu arren». «Euskalduna desagertu eta lana sustatzeko programetara pasatu gintuzten», gogoratu du Obietak. Industria suspertzeko guneak jarri zituen PSOEk han eta hemen. «Ezkerraldea gezurrezko enpresez bete zuen. Hots,enpresaburuei diru laguntzak eman zizkien gure lepotik aberastu zitezen». Ezerezetik sortutako enpresek nekez iraun zuten bi urte baino gehiago zabalik. PSOEk, beraz, Naval ontziola publikora bidali zituen ostera ere kale gorrian geratutako langileak. Navalen «hondoratze isila» Dena den, Espinazok azaldu du «odolusteak» ez zuela etenik izan. 1988tik gaurdaino ia 2.000 langilek utzi dute Naval. «Mehatxupean», askok eta askok. «Berehala erretiratu ezean, kalte ordain eskasak jasoko dituztela jakinarazi diete», Obietaren arabera. 3.300 langilek ateratzen zuten bizimodua Navalen 80ko hamarkada hondarrean. 1.000 batek orain. «Langile gaituak garela erakutsi dugu. Puntako ontziak eraiki ditugu. Azkar gainera. Eta ontzi jabeek beti Navalgorazarri dute», nabarmendu du Leguinak. «Alferrik da, ordea». Urteotako «galbaheak» giroa zakartu du bai ontziolan, bai langileen etxeetan. Uriartek dioenez, beste hizpiderik ez daukate nola edo hala Navalekin lotutakoek. «Jasanezina da. Estresagarria oso. Lankide asko pilulak eta Prozaca hartzen ari dira presioa ahal duten neurrian jasateko».Izan ere, «gero eta laino ilunagoek» estaltzen dute Naval. Espinazok laburbildu du azken lau urteetako kalbarioa: «Ontziola berritu dute. Garabi handiak erosi eta lantegi modernoagoak eraiki. Baina kontratu berririk ez dute lortu. Ez horixe. 17 hilabete daramatzagu gora begira. Lan itunaren alde lehiatu ginen hasieran. Lan zamaren alde gero. Orain, berriz, Navalen iraupenaren alde».Uriartek argitu duenez, SEPIko agintariak «baikor» ageri ziren Sestaon azkeneko ontzi erraldoiak eraikitzen zihardutela. «Presaz zebiltzan, lana txukun eginez gero, nahi beste gasontzi edukiko baikenituen zain». Usteak erdi ustel. «Ontzi jabeek esan ziguten primerako lana egin genuela. Formula bateko ontziak zirela. Ordea, nasek hutsik segitzen dute, eta gu geldirik gaude. Etsita. Suminduta. Umiliatuta». Leguinaren hitzak berretsi dituzte lankideek: «Egunero goizaldeko bostetan jaiki eta ontziolara gatoz. Lanera. Baina lanik ez dago, eta mahai baten inguruan ematen dugu egun osoa. Infernu bilakatzen da ontziola. Gainera, gizartearen aurrean alferren moduan agertzen gara. Jendeak diosku ongiegi bizi garela. Bidegabekeria hutsa da. Ontziola itxi zein ez, gogotik ordainduko dugu egungo egoera. Neka-neka eginda gaude».  