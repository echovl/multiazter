Aldizkari Digitala Goya, Asmatutako Estanpak erakusketa Bilboko Arte Eder Museoan Arte Akademian libreki ikasi nahi duenari ez zaio oztoporik jarri behar, lagundu baizik. Bestela, pintura bezalako arte noble eta liberal bat zapuztu besterik ez da egiten. (Francisco de Goya) Francisco de Goyak (Fuentetodos, Zaragoza, 1746-Bordele, Frantzia, 1828) sormen-lan handia burutu zuen. Bere aurreko mendeetako artea aztertu eta hura bereganatzeko gaitasuna izan zuen, XIX eta XX. mendeetako artearen joera berriei aurrea hartuz. Alemaniako pintura errenazentiarraren eta pintura barroko nederlandarraren garaian hasi zen grabatugintza garrantzia hartzen. Europako iparraldeko margolariak grabatuaz baliatzen ziren, taulan edo mihisean margotutako irudiak herritarrei ezagutzera emateko. Rembrandt eta Alberto Durerok arlo honetan egindako lana azpimarragarria izan zen. Urte batzuk geroago Goya izan zen grabatuaren teknika goi-mailara eraman zuena, besteak beste, akuafortearen teknika jorratuz. Horretarako, berniza zuen kobrezko xafla metalezko puntarekin marratu eta ondoren akuafortetan bainatzen zuen. Goyaren grabatuak lau serietan banatzen dira eta beraietan XVIII eta XIX. mendeetako espainiarren ohiturak deskribatzen dira.   Lehen saila 1799ko Kapritxoak deituriko irudiek osatzen dute. 80 irudiko bilduma honetan herritarren portaerak salatzen dira: jendearen ezjakintasuna, agintari erlijioso eta politikoen jokabide beltzak…           Bigarren grabatu sailak Gerraren hondamendiak (1810) du izena. Goyak, Frantziako tropek Espainia menperatu nahi izan zutenean egindako basatikeriak irudikatzen ditu. Gerrak eragindako krudelkeri eta bihozgabekeri hauen irudiak benetan zirraragarriak dira. Hirugarren sailean, 1815eko Tauromakia deituriko 40 grabatuetan, zezenketen lantzeak deskribatzen dira. Goyaren irudi kostunbrista hauetan toreaketaren historia, gehiegikeriak eta ondorio larriak azaltzen zaizkigu. Laugarren saila espainiarren Burugabekeriek edo Kirtenkeriek osatzen dute. XIX. mendeko bigarren hamarkadan grabatutako irudiak dira. Lan hauek 1864ean Esaera zaharrak izenarekin argitaratu ziren. Goya, grabatu hauek egiteko, herritarren ahotan zebiltzan errefrauetan oinarritu zen. Asmatutako estanpak erakusketan, Goyaren lanekin batera, bere aurretik eta ondoren grabatugintza jorratu zuten artisten lanak daude ikusgai, besteak beste, Picasso eta Sauraren grabatuak. Erakusketari buruzko informazio gehiago, helbide honetan. Goyaren erakusketa irailaren 23an amaituko da.  