Docutec Loce Agian, ikas liburugintzan ez banenbil, edota umerik ez banu, behar bada ez nion kasu handiegirik egingo Espainiako Gobernuak hezkuntza ez-unibertsitarioan ezarri nahi duen LOCE Legeari, hau da, "Espainiako kalitate legeari". Baina zorionez edo zoritxarrez, bai formazioz, bai gustuz, bai lanbidez bai idealismoz, Hezkuntzatik hurbilago nago Sukaldaritzatik baino; eta, ondorioz, delako Kalitate lege horren nondik norakoei begiratzeko tartetxo bat hartu dut. Gizarteko esparru guztietan kalitate hitza modan jartzen ari den honetan, izen bereko legearen hainbat gauzak harritu naute. Bat, Lehen Hezkuntzako ziklo osoan behin bakarrik errepikatu ahal izango da kurtsoa. Bi, DBHko 3. ikasturtean ikasleek hurrengo ibilbidea aukeratu beharko dute. Hiru, Batxilergoko Proba Orotarikoa izango da, Selektibitatearen antzerakoa, baina ez ordezkoa, ikasleek beste froga bat ere egin beharko dutelako Unibertsitatean sartzeko. Lau, Erlijiotasuna irakasgai derrigorrezkoa eta azken notarako puntuatzailea izango da. Eta bost, ikasliburuek Espainiako Konstituzioaren printzipioak errespetatu beharko dituzte. Eta diot. Bat, zer gertatuko da Lehen Hezkuntzan oinarrizko ezagutzarik lortzen ez duten ikasleekin? Bi, zer gertatuko da beraien ibilbidea zein den argi ez duten hamalau edo hamabost urteko nerabeekin? Hiru, zer gertatuko da Batxilergoko Proba edo hurrengoa gainditzen ez duten gaztetxoekin? Lau, zer motatako Erlijiotasuna irakatsiko zaie musulman, katoliko, hindu, budista, taoista, ateo edota protestante familietatik etor daitezkeen gaur eguneko umeei? Eta bost, zer printzipio ezarriko da Espainiako Konstituzioa, bera, eztabaida gune nagusi den lurraldeetan? Galderak galdera, bi gauza daude argi. Bat, Kalitate lege honen atzetik dagoen mailaketa gosea. Eta bi, mailaketa horretan garaile ateratzen diren ikasle onenen morrontza zuzena Legea ezartzen duen egitasmoarekin; kasu honetan, sinesmen eta kolore bakarreko Espainiarekin. Kataluniarrek ez omen dute ezarriko. Eusko Jaurlaritzak ere ez. Hala bedi. Hezkuntzaren izenean, aniztasunaren izenean eta kalitatezko aukera berdintasunaren izenean.  