Docutec Etxerik ekologikoena Ingurugiroa zaintzea guztion ardura da eta etxebizitzatik bertatik has gaitezke hori gauzatzen. Horretarako, ikasi beharra dago baliabide guztiei etekinik onena ateratzen. Ura aurreztea: Komunean tekla bikoitzeko sistema edo nahi den neurriko geldialdi automatikoa jarriz, asko kontrola daiteke ur-gastua. Sar daiteke komuneko deposituan botila bat ur, gutxiago gastatzeko. Dutxan jar daiteke langargailu bat, baita programa motzak ezarri ere garbigailuan eta ontzi-ikuzgailuan. Komeni da tresna horiek ondo bete ondoren lanean jartzea, eta ez aurretik. Ura darion kanila lehenbailehen konpondu behar da eta ondo itxi, hortzak garbitzen edo gorputza xaboitzen dugun bitartean. Eskolako materialaren birziklapena: Ikasturtearen amaieran, ikastetxeko materiala aprobetxatzeko aukera bat hori birziklatzea da. Testuliburuek. agian, balio dezakete anaia gazteagoari edo lagunen bati emateko. Edota, utz daiteke ikastetxean edo liburutegiren batean edonork kontsultatzeko moduan, edo Gobernuz Kanpoko Erakundeen eskuetan, garapen-bidean dauden lurraldeetako gaztetxoek aprobetxa dezaten. Eta fotokopiei dagokienez, orrien atzeko aldea aprobetxa daiteke udako errekuperazio-saioetan erabiltzeko. Aire-gozagarria nola sortu? Jar ezazu 200 gramo eukalipto-orri litro bat uretan, bi astean gutxienez. Gero, egos ezazu isurki hori, eta zabaldu langargailu bidez etxeko gela guztietan. Nola gutxitu hozkailuko energiaren gastua? Ez dira janariak sartu behar bero daudela, askoz ere energia gehiago kontsumitzen da eta. Gainera, txarra da sukaldean hozkailua bero-iturrien ondoan jartzea, suaren alboan, esate baterako. Nola pintatu bazterrak kutsatu gabe? Kaltegarria da pintatzeko produktu toxikoak erabiltzea. Hobe da olio naturalak eta landare-estraktuak urarekin nahastu eta pintatzea. Garrantzizkoa da pintura aplikatzeko era ere, ze modu batera edo bestera egiteak eragin desberdina baitu osagai lurrunkorren emisioan. Hobe da pistolak eta aerosolak ez erabiltzea, pintura gehiago galtzen baita, eskuz eginda baino. Baldosak garbitzeko gaia: Bainugelako azulejoak kolore argikoak baldin badira, jar ezazu 4 litro ur berotzen. Gero, ipini xaboi-maluta kilo-erdi bat eta 2 eskukada bikarbonato ontzi handi batean, ur beroa erantsi eta eragin guztia ondo nahasteko. Zipriztin itzazu azulejoak horrekin eta eskuila batekin igurtzi. Ondoren garbi ezazu zatar batekin, lehortu eta beste zapi garbi batekin distiratsu geratzea lortuko duzu. Ur birziklatua: Uraza, eskarola eta entsalada egiteko beste gaiak garbitu ondoren, erabilitako ura aprobetxa daiteke landareak bustitzeko. Horrela, ur hori osasungarria izango da loreentzat eta distiratsuagoak geratuko dira. Arropa zuritzeko: Lixibarik edo hauts berezirik erabili nahi ez baduzu, egokia da garbigailuan arropa-tartean limoi-erdi bat galtzetin baten barruan sartu eta garbigailuan arropa-tartean jartzea. Jostailu berriak: Egin daitezke jostailu politak botatzekoak diren zenbait gai erabiliz: freskagarri-potoak, uretan bustitako egunkari-paperak moldatuz, edo ura eta irina nahastuta itsasgarri bat eginez. Armairuan jantzi-sitsik ez: Uxa daitezke jantzi-sitsak produktu sintetikoetara jo gabe, jantzien artean kotoizko bolatxoak limoi-azalekin batera ipiniz. Kalitatezko beira: Arreta jarri behar da kontainerrean botilak uztean kortxoa kentzeko. Gainera, haria duten plastikozko tapoiak kalte handia egiten dute birziklatzerakoan. Saia zaitez botilak tapoiak kenduta kontainerrera botatzen. Ez itzazu utzi kontainerretan plateretako, leihoetako edo bonbilletako kristal-hondakinak, energia gehiago behar baitute urtzeko garaian. Otordua prestatzeko ontziak: Burdina, altzairu herdoilgaitza eta lurrezko ontziak hobeak dira aluminiozkoak baino, hori garestia baita eta kutsagarria. Kontuz olioarekin! Jakiak frijitu ondoren geratzen den olioa ez da bota behar harraskatik edo komuneko zulotik, zaila delako garbitzea eta tutuak itxita gera daitezkeelako Fruta-tapoiak: Sukaldeko eta komuneko hustubideen usain txarra egon ez dadin, jar ezazu limoi-erdi bat tapoi gisa . Komeni da zortzi egunez behin limoi berria jartzea. Beroari eusteko: Ezinbestekoa da, etxea berotzen gutxiago gastatu nahi bada, bero-ihesak ez uztea, eta horretarako, leiho eta ateetako zirrikituak zinta isolatzailearekin ixtea Lisaketa hobea: Hobe da lehendabizi hozbero apalagoa behar duen arropa lisatzea, eta ondoren bero gehiago behar duena. Ez da komeni lisatzen ari garela plantxa urik gabe geratzea, eta lana amaitu baino minutu batzuk lehenago, deskonektatzea, aski izango baita dagoen berotasuna lana amaitzeko. Labezomorroentzako intsektizida: Bada erremedio eraginkor bat, merkea eta hutsik egiten ez duena, labezomorroak uxatzeko. Jar itzazu erramu -hosto batzuk habiaren ondoan. Askotan hustubideen inguruan edo gune beroetan ezkutatzen dira, baita jateko-hondakinen inguruan ere. Hori egin eta berehala galduko dira.