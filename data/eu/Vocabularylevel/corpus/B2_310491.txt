Docutec Machu Picchu, abandonatutako hiria Machu Picchu toki magikoa da eta arrasto handia uzten du bisitariengan. Inkek eraiki zuten altxor arkeologikoa da eta enigma eta misterio ugari ditu ezkutuan gordeta. Mendi garaietan egotea, egiteko erabili zuten teknika ikusgarria eta inken kale eta eraikinetan ibiltzea dira abandonatutako hiri liluragarri honen alderdi xarmangarrietako batzuk Machu Picchu Cuzcotik 130 kilometro ipar-mendebaldera dago, itsasoaren mailatik 2.300 metrora. Hiri zirraragarri hau Machu Picchu (Mendi Zaharra) eta Huayana Picchu (Mendi Gaztea) Peruko Andeetako gailur malkartsuen artean dago gordeta. Oinez (Inken Bideari jarraituz) zein autobusez joan daiteke; Cuzcon trena hartuta Aguas Calientes herrira iritsi ahal da, inken hiritik oso gertura, bertan autobusa hartzeko. Lehenengo aukera egiten dutenek inken eraikinak eta kultura harrigarri horren aurri ugari aurkituko dituzte ibilbide osoan barreiatuta. Hiria bisitatzeko garai onena, eguraldiari dagokionez, martxoaren eta urriaren artean da, baina, bestalde, orduan hartzen ditu bisitari gehien. Mende askotan ezkutuan Hiria garbi eta ia erabat berriztatuta dago gaur egun, baina 1911n, Hiram Bingham esploratzaile estatubatuarrak aurkitu zuenean, bestelako itxura zuen. Landare-geruza trinko baten azpian ezkutatuta zegoen, oso egoera txarrean. Inkek duela ehunka urte utzi zutenetik inork ez du zaindu eta hasiera batean zuen distira galdu du apurka-apurka, gaur egun berreskuratu duenera arte. Arkeologoen arabera, hiriak hiru gune ditu ondo bereizita. Goiko aldean, Auzo Sakratua dago, Intiwatana edo Eguzkiaren Tenplua duena; erdialdean, Apaizen eta Nobleziaren Auzoa dago, bizitokia zena; bukatzeko, hiriaren hegoaldean, Herritarren Auzoa zegoen, lurra lantzen zutenen etxebizitzak biltzen zituena. Nabarmentzekoa da, gainera, mendi malkartsuaren maldetan terraza ugari prestatu zituztela, hainbat produktu hazteko. Machu Picchuko eraikin guztiek inken ohiko estilo arkitektonikoa betetzen dute: forma erregularreko harlanduz egindako eraikuntzak, harrizko blokeen arteko lotura perfektuak eta ezponda edo malda txikidunak, mugimendu sismikoei aurre egiteko eraikuntza sendoak lortzeko. Eraikuntza miresgarrienak hiriaren goialdean daude. Ez daude bi harri berdin; izan ere, bakoitza toki jakin baterako landu zuten eta ezin hobeto egiten dute bat ondokoekin. Kareorerik erabili ez zuten arren, harriak hain ondo lotuta daudenez, aizto baten xafla ere ezin da sartu bataren eta bestearen artean. Misterioak azaleratu gabe Hiriaren edertasunak eta zerk bultzatu zituen egitera, nor eta noiz bizi izan zen bertan eta zergatik abandonatu zuten ez jakiteak areagotu besterik ez du egin hiri horrek bisitaria liluratzeko duen ahalmena. Machu Picchu hiri misteriotsua da, besteak beste, inkek ez baitzuten idazkera erabiltzen. Zibilizazio horren inguruko datu bakarrak Peru konkistatu zutenen garaian idatzitakoak dira. Hala ere, idatzi horietako batek ere ez du ezer aipatzen inken gotorleku honen inguruan. Dena den, hiri horretan dauden eraikinen arkitektura ederra aztertuta, adituen ustez, errege-erreginen familiakoak bizi ziren bertan, eta Inperioko emakume handientzako erretiro-leku ere izan zen. Hilerriko hilobiek argi erakusten dute emakumezkoak zirela bertan nagusi; izan ere, 173 eskeleto aurkitu zituzten, horietatik 150 emakumezkoenak. Inken Inperioaren gainbeheraren ostean, berriz, Emakume Hautatuak izenarekin ezagutu ohi zituzten batzuk bizirik irten ziren eta inguru horretara alde egin zuten, konkistatzaile espainiarrengandik babesteko; han bizi izan ziren hil zirenera arte.  