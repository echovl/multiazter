Docutec Euskaldunak Victor Hugoren begietan Victor Hugok Euskal Herrian ikusi eta bizitakoaz idatzitakoa euskaratu zuen Koldo Izagirrek. Victor Hugori buruzko liburu bat plazaratu zuen euskaraturik Elkarlanean argitaletxeak. Koldo Izagirrek euskaratu zituen liburua osatzen duten testuak: Les Pyrénnées bidaia liburuko pasarteak, Victor Hugok 1843ko uztailean Euskal Herrian zehar egindako bidaian ikusi eta bizitakoak jasotzen dituztenak. Baiona, Miarritze, Irun, Pasaia, Lezo, Donostia eta Iruñeko ibiliak agertuko dira, besteak beste, liburuan.   Liburu horretako hiru pasarte ekarri ditugu orrialde honetara. Lehena da, dudarik gabe, ezagunena.   Ez Frantzia ez Espainia   Badakizu non naizen? Hiri xarmagarri batean. Donostian. Eta zertako naizen hemen? Zertara etorri naizen hona? Ez dakit egiazki. Gogoak eman dit Espainian sartzeko, eta horra. Baina Espainian ote naiz? Donostia lotua da Espainiari, Espainia Europari lotua den moduan, lur-mihi batetik. Uharte da kasik. Eta beste hainbat gauzatan bezala hemen ere itxura fisikoa egoera moralaren iduria da. Ozta izan liteke nehor espainiarra Donostian; euskaldunak dira denak. Gipuzkoa da hau, foruen herri zaharra, euskal probintzia libre zaharrak. Ongi da gaztelera apur bat hitz egitea; baina bascuence hitz egiten da hemen bereziki. Emazteek mantelina daramate, baina ez daramate gonapekorik, eta madrildarrek hain koketeria handiz eta graziaz begietaraino daramaten mantelina hori, buruaren atze alderaino jasotzen dute gipuzkoarrek, eta horrek ez die kentzen koketak eta graziadunak izatea (...). Eta gainera, nonahi ageri dituzu frantsesak; hirian, boticas dauzkaten hamabi merkataritan hiru frantsesak dira. Ez naiz kexatzen, oharrarazi egiten dut. Gainerakoan, usaien aldetik bakarrik hartzen baldin baditugu, hiri hauek guztiak, hala alde batekoak nola bestekoak, Baiona nahiz Donostia eta Oloron nahiz Tolosa, herri mixtoak dira. Nahasi egiten diren herrien irakina ezagun dute. Ibaien bokaleak dira. Ez da Frantzia ez Espainia; ez itsaso, ez ibai. Itxura berezia dute, egia esan, eta aztertzeko modukoa. Erantsiko nuke hemen ezerk, ez hitzarmenek, muga diplomatiko horiek, ez Pirinioek, muga natural horiek hautsi ahal izan ez duten lotura sekretu eta sakon batek batzen dituela euskal familia misteriotsuaren haurride guztiak. Navarra hitz zaharra ez da hitz bat. Euskaraz sortu, euskaraz mintza, euskaraz bizi eta euskaraz hil. Euskara aberri da hemen; erlijio, esango nuke. Esaiozu euskarazko hitz bat baserritarrari mendian; hitz horren aitzinetik, doi zinen gizon bat harentzat; hitza esandakoan, anaia zaitu. Espainiera atzerriko da hemen, frantsesa bezala. Dudarik gabe, euskal batasun hau ahuldu eta desegin eginen da azkenean. Estatu handiek irentsi egin behar dituzte txikiak; historiaren eta naturaren legea da. Baina nabarmentzekoa da batasun honek, hain ahula itxuraz, hainbeste denbora iraun izana. Frantziak Pirinioen alde bat hartu du. Espainiak hartu du bestea; ez Frantziak eta ez Espainiak lortu dute euskal taldea sakabanatzea. Lau mendetik hona gaineratzen zaion historia berriaren azpian, guztiz ikusgarri dago aintzira baten hondoko kraterra bezala.   Oiarbide   Izena Oiarbide omen duen euskaldun handi eta sendo bat datorkit ene puskak eramanen dituela esanez. Hartzen ditu. —Karga dute! —Zenbat nahi duzu? —Pezeta bat. —Ados. Hartzen du dena buru gainean eta intziri egiten du zamaren pean. Atso xahar bat ikusten dugu, oinutsik, jadanik zamatua. Ez dakit zer esan dion euskaraz harengana hurbilduta; atsoa gelditu egin da. Gizonak bere zama guztia paratzen dio buru gainean erdi betea daraman otarrean eta enegana itzultzen da gero. Atsoa aitzinetik doa. Oiarbide, eskuak bizkar atzean, ene ondotik dator solas eginez. Badu behor bat; eskaini egiten dit egunpasa joateko Hondarribira eta Errenderiara; zortzi sos, egun batekoa. Heldu gara. Atsoak Oiarbideren oinera jaitsi du bildua eta erreberentzia egin dio. Bere pezeta ematen diot Oiarbideri. —Ez diozu deus eman behar emazte dohakabe horri? —esan dit.   Bizartegi batean   Bizartegi batean sartu naiz. Soto antzeko batean bizi da artista hau. Baditu hiru pareta handi, leihorik ez; ate bat hondoan. Louis XV. ispilu exquisito batez, Austerlitz eta Marengo-ko bi grabatu koloreztatuz, haur ttipi batez eta antzina borreroaren etxean egoten ahal ziren bezalako bi gurpil handiz dago jantzia etxea. Gizon honek lau hizkuntza mintzo ditu, kiratsa dario eta miresgarri egiten du bizarra. Hona hemen bere historia. Aquisgran-en sortu zen, eta alemanez egiten du. Enperadoreak frantses bilakatu zuen eta inperioak soldadu, frantsesez egiten du. Espainiarrek atxilo hartu zuten 1811n, espainieraz egiten du. Hemen ezkondu zen euskaldun batekin, euskaraz egiten du. Horra zer den menturak bizitzea lau hizkuntzatan.    