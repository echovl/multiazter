Docutec Estresa erizain lanean Erizain lana estresagarrienetakotzat jotzen da: bai zereginagatik (gaixo daudenak zaintzea), bai antolakuntzagatik (txandaka lan egitea, lan-zama...). Zein dira estres-iturri garrantzitsuenak erizain lanean? Erizainen estresaz ikerketa asko egin da azken hamarkadetan. Berrikuspen-artikulu baten arabera¹ hauek dira estres-iturri nagusiak:     - lan-zama     - lankideekiko harremana     - zuzendaritzaren "gainbegiratze" estiloa     - zainketaren kostu emozionala Lehenengo hirurak edozein langilek aipa ditzake; laugarrena, ordea, erizaintzan nabarmena da. Erizainaren zeregina "zaintzea" da, eta zeregin horrek harreman estua, dedikazioa eta gaixoekin egotea eskatzen du. Horrek egiten du benetan gogorra erizainaren lana, kaleko edozeinek onartzen duen bezala. Zer egiten du erizainak estres horrekin? Hainbat ikerketatan aipatzen da erizainak bere lanaren aspektu emozionalez hitz egiteko lekurik ez duela; bikoteak eta lagunek gai horiek ez dituztela gogoko. Lantokia izan daiteke aspektu horietaz hitz egiteko leku egokia. Halere, ikusi da ospitaleetako erizain-taldeetan dagoen "kultura" bestelakoa dela: ez du laguntzen gaiaz hitz egin eta gaia lantzen. Menzies-ek eginiko ikerketa batean², eta ez da gaurko kontua, ospitale batzuetako erizain taldeen azterketa egin zuen. Estres-iturri nagusiak hauek ziren: gaixoarekiko harremana, erabakiak hartzea, ardura eta aldaketak. Ikusi zuen erizain-taldeak estres-iturri horiek era "estereotipatu" batean ekiditen zituela. Ekidite inkontzientea zen, lantaldearen kulturarekin bat eginik zegoena: Gaixoarekiko harremana ekiditen zen, denbora zeregin teknikoetan erabiliz. Ondorioz, harremana despertsonalizatu eta deshumanizatu egiten zen. Erabakiak hartzea ekiditen zen, eta ardura deribatu egiten zen, bai goraka (zuzendariengana) edo beheraka ("gazte hauek ez dute ardurarik hartu nahi"). Aldaketak ere ekidin egiten ziren ("hobe gauzak beti bezala egitea"). Erizainek hori konturatu gabe egiten zuten. Horrela jokatzea ez zen bilera batean hartutako erabakia. Jarrera eta jokatzeko modu hori konturatu gabe estresari aurre egiteko, taldeak bat-batean hartzen zuen modua zen eta denborarekin erizain-taldearen kulturarekin bat egiten zuena. Gazteren bat ikuspegi "berriagoarekin" etorriz gero, aldaketa zaila zen: taldeak kultura hori onartzera behartzen zuen berria ("gaztetxo honek erakutsiko digu orain gauzak nola egin!", "ikusiko duzu, ikusiko duzu, hemendik urte gutxira guk bezala egingo dituzu gauzak"). Orain gutxi, Donostiako Erizaintza Eskolan instruktoreekin eginiko bilera batean (2006ko abenduan), gauzak ez direla hainbeste aldatu esaten zuten erizainek. Ikusi da kultura horrek epe laburrera erizaina babestu egiten duela estresetik. Halere, frogatu da epe luzera ondorio txarra duela: erizainak "nahi ez duen" modu batean lan egiten du denbora luzean, eta horrek erre egiten du. Lantaldeak babestu beharrean estresatzen duenean Lantalde batean sartzen garenean bertan kultura jakin bat egoten da, mantentzeko joera duena. "Berriak" onespena behar du eta zaila egiten zaio kultura hori ez onartzea: Lantalde bateko kultura goxoa bada, batak bestea zaindu eta laguntzen badio, "berriak" ere kultura hori bere egiten du. Horren ordez, lantaldeko kultura lehiaz, mesfidantzaz eta bekaizkeriaz bustita badago, sartzen dena ere horretara egiten da.Horrela uler daiteke lantalde batzuk osasungarriak izatea eta besteak kaltegarriak. Lanaren estres-iturriak hor egoten dira eta zaila izaten da horietako asko kentzea, profesioarekin lotuta baitaude (adibidez, erizainentzat gaixo dagoen jendea zaintzea). Lan-giroa egokia denean, lantaldeak estres-iturrietatik babesten du langilea, "amortiguadore" baten gisa jokatuz. Lan-giroa "txarra" denean estres-iturrietatik babestu beharrean, lantaldea bera estres-iturri bilakatzen da. Zer egin? Gaur egun, kultura liberal eta indibidualista bati dagokion bezala, estresa kudeatzeko arreta batez ere gizabanakoak garatu behar dituen ezaugarrietan jartzen da. Hori bera estresagarri bihurtzen da maiz: "superra" izan behar da, eta gehienon geneak arruntak dira. Oso ondo dago gaitasun indibidualen garapenean arreta jartzea, bai karrera ikasten den bitartean, baita gero ere. Halere, eta esandakoaren arabera, lan-giroak osasuntsua izan behar du, ez fisikoki bakarrik, psikologikoki ere bai. Horretarako bi mailatan egin daiteke lana, Menzies-ek aspaldi aipatu bezala: Maila instituzionalean: lan-antolaketa era osasuntsu batean eginez Lantaldeko giroa zainduz.Langile eta sindikatuek argi daukate konponbidea maila instituzionalean dagoela. Talde mailari ordea, jaramon gutxi egiten diote, bai instituzioek bai sindikatuek ere: ez da kontuan hartzen taldeak duen potentzial babesgarria. Taldea bera zaindu beharra dago eta horretarako tresna aspaldi asmatu zen: taldeak gainbegiratzea. Botikek ez dute hainbeste denbora behar izaten komertzializatzeko! ¹- Mc Vicar J Adv Nursing 2003; 44: 633-42 ²- Menzies IEP, International Nursing Review 1960; 7: 9-16; euskaraz irakurri nahi baduzu helbide honetan aurkitu dezakezu:  http://www.sc.ehu.es/ngwzugox/liburuak/menzies,stress.htm Xabier Zupiria Gorostidi Donostiako Erizaintza Eskola. EHU