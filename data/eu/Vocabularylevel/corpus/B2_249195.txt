Docutec Irakurzaletasunerako bidea eginez Irakurzaletasuna sustatzeko ekimen bila aritu gara eta hona aurkitu ditugun hiru ekarri ditugu: literatura eta gastronomia uztartzen dituena, bata eta, liburuak besteen esku uztearena, bigarrena. Hirugarren bat ere bada, Alemaniako liburutegi batean hartu dutena, hain zuzen. Ea zer iruditzen zaizkizun! Afarian literatura dastatzen Altzako Institutuan Gazte hiru hilabetekaria ateratzen dute bertako ikasleen lanekin, euskaraz, eta euskal idazleak ere eramaten dituzte literatur zaletasuna bultzatzeko. gainera, eta hiru hilabetez behin, bertako 10-12 bat irakasle biltzen dira literatura-afaria egiteko. Afarira biltzen direnen artean badira lauzpabost lagun asteko liburu bat irakurtzen dutenak, euskaraz zein gaztelaniaz. Hots, irakurle amorratuak badirela tartean. Afaldu aurretik euskaraz idatzitako bi liburu komentatzen dituzte. Azken afarian esandakoa kontatuko dizuegu. Liburuak hauek ziren, Joan Mari Irigoyenen Odolean neraman, eta Jokin Muñozen Bizia lo. Afarira joan zirenak horixe dira, irakurtzea atsegin duten irakurleak, nahiz batek baino gehiagok aitortu zigun afari honengatik ez balitz gutxiago irakurriko lukeela. Dudarik ez da, literaturak eta gastronomiak bikote ederra osatzen dute. Hona hemen bi liburuen gainean esandakoa, laburbilduta: Odolean neraman Alde esandakoak: Ikasle-jendeak gustura irakurriko du, sinplea delako. Aurka esandakokoak: * Darabiltzan gaiak sakonak dira, baina sakontasunik gabe kontatuak * Oso axalekoa da, azkarregi idatzitakoa * Oso jende inozoarentzat idatzia dagoela dirudi * Ortega pertsonaia nagusia ez da sinesgarria, liburua bukatu eta ez duzu Eneko Ortega ezagutzen, ez du jakin bere nortasuna garatzen. * Estilo aldetik liburu lineala da, lineala kronologian. * Gai gehiegi sartu nahi izan ditu, eta bukaerarako lesbianak eta gay jendea eta manifestazioak eta. * Lehenaldian dauden erlatibozko esaldietan azentua jartzen du aditzean * Errazkerian erori da Bizia lo Alde esandakoak: * Muñozek garrantzi handia ematen dio gaiari, euskal gatazkaz ari da, eta era gordinean azaltzen ditu egoerak * Nola hain ondo kontatua dagoen zenbait pertsonaiarekin identifikatu eta guzti egiten zara. Aurka esandakokoak: * Oso egoera latzak azaltzen ditu, oso ezkorra da, ia ipuin guztietan hil egiten da protagonista. * Batzuetan ez dakizu nor ari den hizketan, eta horrek behartzen zaitu zenbait pasarte bi aldiz irakurtzera, atzera egin, eta berriz irakurtzera ere bai zenbait pasarte. Liburu ibiltariak nonahi ageri direnean Hurrengo lerrotan irakurzaletasuna sustatzeko beste ekimen bati helduko diogu, Liburu ibiltarien ekimenari, hain zuzen. Erne ibili eta begiak ireki, nonahi aurki dezakezu liburu bat eta! 'Nola nonahi?' pentsatuko duzu. Bada, halaxe da. Ekimen honen sustatzaileek liburuak kafetegietan, komun publikoetan, tren-geltokietan, autobusetako eserlekuetan. uzten dituzte liburuak. Horietako bat aurkitzen baduzu, ongi erreparatu ea kodedun txaplataren bat ote daraman, hala jakingo baituzu liburu ibiltarien taldekide batek utzitakoa dela. Hartu eta irakurri. Horretarako utzi baitute. Ondoren, www.bookcrossing.com helbidean sartu eta liburuaren kodeaz baliatuz, adierazi irakurri duzula eta berriz ere beste leku batean 'askatu' duzula beste norbaitek irakur dezan. Ekimen hau AEBetan sortu zen duela lau urte eta ustekabeko arrakasta lortu dute. Milaka liburu utzi dira 'ahazturik' bazterretan eta irakurleak ugaritu. Ron Hornbaker da ideiaren sortzailea. Ideia berberari helduz, dagoeneko martxan jarri dute bideoak edota CDak 'ahaztuta' uzteko ekimena. Horren berri beste helbide hauetan aurkituko duzu: www.videocrossing.it eta freedisc.twoday.net (CDcrossing / DVDcrossing / eBookCrossing /// free your discs! ///) Beste ekimen bat Ez dira urte asko, Alemaniako liburutegi batean gertatu zen. Liburutegia erabiltzen zutenei galdetu zieten zein liburu nahi zituzten liburutegian, eta liburu-zerrenda hori osatu ondoren, liburu horiek hasi ziren erosten. Istilu ederra sortu zen. Ekimenaren aldekoek zioten horrela gehiago irakurriko zela. Aurkakoek, aldiz, zera esaten zuten: irakurtzen zenaren mailak oso behera egingo zuela horrela.