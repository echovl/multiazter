Docutec CAF-en tren berria Tren berri baten azalpen teknikoa. Teknopolis telebistako programari dagokion idatzizko laburpena da. Bideoan 02643 dokumentua CAF enpresak tren baskulatzaileentzako sistema berria jorratu du Tren baskulatzaileak aspalditik dira ezagunak, baina CAF enpresan sistema berri bat lortu dute, eta aste honetako "Teknopolis" saioan erakutsiko digute. Sistema berriak ibilbidearen xehetasun guztiak memorian gordetzen ditu, eta, GPS sistema baten bidez, satelite nabigazioa erabiltzen du une oro, trena non dagoen jakiteko. Hori dela eta, orain arteko tren bakulatzaileen onurak handitzen ditu: azkarragagoa, erosoagoa eta seguruagoa da. CAF enpresaren sistema berriarekin, trenari ibilbidearen informazio osoa sartzen diote memorian, abiatu aurretik. Eta, bidean dabilela, satelite bidez -GPS sistemaren bidez-, trenak une oro daki ibilbidearen zein tokitan dagoen. Horri esker, trenak badaki bihurgunean noiz sartuko den, noiz aterako den, noiz joango den zuzengunean eta abar. Bihurgunean sartu aurretik, posizio detektoreak mezua bidaltzen die baskulatze sistema kontrolatzen duten gailuei. Bagoi bakoitzean kontrolerako gailu horietako bat dago jarrita. Mezua jasotzen duenean, kontrolerako gailuek seinalea bidaltzen diete baskulatze sistemei, eta hauek trena dagokion aldera okerrarazten dute. Hori lortu ahal izateko, bogie bakoitzean baskulatze sistema bat dago, eragingailu elektromekanikoez hornitua. Horiek eraginda, trena zortzi graduraino okertu daiteke albo bakoitzerantz. Sistemaren onurak batez ere bi gauzatan nabaritzen dira: batetik, erosoagoa da bidaiarientzat eta gidariarentzat, eta, bestetik, seguruagoa. Bihurgunera sartzera doanean, trenak zuzen jarraitzeko joera du beti; baskulazioarekin, aldiz, trenaren bagoia bihurgunearen aldera makurrarazten dute. Horrela, trena seguruagoa da eta, aldi berean, bidaiariek ez dute nabaritzen bihurgunean doazela.  