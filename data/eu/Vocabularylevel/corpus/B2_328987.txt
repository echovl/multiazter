Docutec Zorioneko mugikorra Sarritan entzuten dugu gaur egun jendetasunak galdua duela gure bizitzan merezi duen lekua, ez dela kortesia behar adina errespetatzen, zakarrera jo dugula. Egia izan daiteke baina, normalean, horrelako zerbait esaten duenak suposatzen du arauak finkatuak daudela behin betirako, jendetasunez jokatzeko aski dela aspaldian finkatutakoa errepikatzearekin. Eta hori ez da guztiz egia. Garaiak aldatzen diren neurrian, erronka berriak ditu adeitasunak, jendetasunak. Adibidez, zein da igogailu batean ezezagun batekin topo egiten dugunean egin behar litzatekeena? Datorrena agurtu, ezikusiarena egin, irribarre bat eskaini edo, agian, eguraldiari buruzko zerbait esan? Eta, oraindik kontu berriago bati helduz, nola erabili behar da telefono mugikorra jendartean gaudenean, adibidez, autobus batean? Zilegi al da gure elkarrizketa ingurukoen belarrietatik sartzea, batez ere gure jarduna luzea eta axolagabea bada, ez larridura bati eman beharreko erantzuna? Sartzen zara edozein autobusetan, zer esanik ez ehunka kilometro egin behar dituen batean eta nekez lortuko duzu segundo pareko isiltasuna, bidai osoan. Aurrekoa ez bada atzekoa izango da edo aldamenekoa. Nahi baduzu ala ez, entzun beharko duzu bakoitzari gertatzen zaiona, halakoak andregaiari kontatzen diona edo besteak koadrilarekin dituen gorabeherak. Konforme, urte gutxi dira mugikorra ezinbesteko tresna bilakatu zaigula eta jendetasunez jokatzeko errezeta zaharrek ez dute honetarako balio. Agian, telefonoarekin batera bana zitezkeen gizalegezko arau txiki batzuk, bestearekiko errespetua zer den ez dakienak zer egin jakin dezan.  