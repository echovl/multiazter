Docutec Posta elektronikoa Posta elektronikoa ipini (edo instalatu) zidatenetik, postariak ez du ja gure etxean aterik jotzen. Baina posta elektronikoak ez du doluminak jasotzeko balio, ez maitasunezko gutun bat, ez zorion agur bat. Posta elektronikoa ipini (edo instalatu) zidatenetik, postariak ez du ja gure etxean aterik jotzen. Dena bentaja omen du lanabes edo erreminta horrek, azkartasuna eta zuhurtzia eta txukuntasuna ere bai, eta doarikakoa da gainera, ezen ez dohainez beterikoa. Ez dut nik hori ukatuko, erosoa ere bada eta, baina nik nahiago nuen hezur-haragizko postaria, betikoa, beti bi aldiz deitzen zuen kaskagogor hura, gutunazal zuri usaintsu ametsezkoak ekartzen zizkizuna, hark ere doan. Ezen neuk posta elektronikoari akats edo amarru handiak ikusten baitizkiot, edo akaso ez trasteari berari, jendeak hura erabiltzen duen moduari baino. Posta elektronikoak ez du doluminak jasotzeko balio, ez maitasunezko gutun bat, ez zorion agur bat. Horretarako papera dago, paper zuria eta gutunazala eta postari-gizakia; edo, besterik ezean, telefonoa. Posta elektronikoz jasotzen den oro birtuala da, Jainkoa bezala, eta zerbait izango bada, mezu bihurtuko bada, zeure fedeari esker izanen da, edo ez da izanen. Posta elektronikoa ez da goxoa, ez daki bihotzera iristen, mezu izoztuak bidaltzen dizkizu, burokratak, odolik gabeak. Eta gero zakar zibernetikoa dago, ondoez animikoa sortzen duena, nondik eta nola eta zergatik iristen zaizun ez duzularik ulertzen, zeure etxe barru-barruraino. Gure etxeko postariak sekula ez zigun horrelakorik ekartzen. Zarama, postontzietan? Birusak, pandemiak, zikinkeria anonimoak? Ez geurera behintzat! Eta dena eskura eta goxo eta egiazko eta izenpetu eta gizatiar. Beste modu batera esanda: behar den kariño xeratsuarekin.