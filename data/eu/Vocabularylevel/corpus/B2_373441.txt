Docutec Ingortze Zubieta: Gosari bihotz-osasungarriak Ingortze Zubieta Euskadiko Dietista eta Nutrizionisten Elkarteko lehendakariordea da eta "Gosari bihotz-osasungarriak" izeneko programa izan da gurera gonbidatzeko arrazoia. Bihotz-bizi elkarteak antolatzen du programa da hori eta, besteak beste, ikastetxeetan gosariak banatzen dituzte ikasleek ondo gosaltzen ikas dezaten, gaixotasun kardiobaskularren prebentziorako programa baten barruan. Aurtengoa Gosari bihotz-osasungarrien zazpigarren urtea omen da. Kontatuko al diguzu zein den ekimen honen zergatia? Egin dituzten ikerketa batzuetan ikusi da umeek gero eta gutxiago gosaltzen dutela. Bestalde, kontuan izanda gero eta obesitate kasu gehiago gertatzen ari direla umeen artean, hasi ginen gosariaren garrantziaz jabetzen. Aditu guztiek bat datoz gosaria egunean egiten den jatordurik garrantzitsuenetariko bat dela esatean. Eta zeintzuk zaudete programa horren inguruan? Zein erakunde ari zarete lanean? Antolatzaileak Bihotz Bizi Elkartea (http://www.corazonvivo.org) eta Euskal Okindegi Federakuntza izan dira. Horietaz gain, laguntzaile batzuk daude: Eroski, Kaiku, Koipe. Gero, Kirurgia Kardiobaskular eta Hemodinamikako Zerbitzua, Euskal Herriko Farmazialarien Kontseilua, Euskal Herriko Unibertsitatea. Baita Euskadiko Dietista eta Nutrizionisten Elkartea ere. Erraza al da Euskal Autonomia Erkidegoko ikastetxeetara heltzea?, nola egiten duzue lan hori? Bihotz Bizikoek arduratzen dira horretaz, eta baita antolatzeaz ere. Egia esan, ez da batere erraza eskoletara joate hori. Eskoletan egiten duguna zera da: hasteko, hitzalditxo bat ematen diegu, gosari on eta orekatu batek zer izan behar duen azalduz; eta segidan, horrelako gosari bat eman. Hitzetik hortzera ari gara entzuten oso garrantzitsua dela ondo da gosaltzea. Zergatik du horrenbesteko garrantzia? Kontuan izan behar da gu afaltzen dugunetik zortzi edo hamar ordu egoten garela ezer jan gabe. Orduan, energia behar dugu berriro egunari ekiteko, eta energia hori hartzeko, garrantzitsua da oso egunean egiten dugun lehenengo jatordua. Gainera, ondo gosaldu ezean, kontzentrazio-eza eta holakoak izan litzakete haurrek. Gosariak ematen digun energia falta bazaigu, zaila da egunean zehar dieta orekatu bat izatea. Horrexegatik da, hain zuzen ere, horren garrantzitsua. Zer da gosari bihotz-osasungarri bat? Erraza al da prestatzen? Gure kanpainan esaten dugun legez, hamar minutu nahikoa dira ondo gosaltzeko. Gosari on batek beti izan behar ditu zerealak: ogia, txigorkiak, malutak...; horiek egunean behar dugun energia emango digute. Gero, fruta: guk beti gomendatzen dugu fruta osoa izatea. Zergatik fruta osoa eta ez zukuak? Fruta osoak zuntza duelako, eta zukuak ez. Beraz, fruta hartzen badugu, azal eta guzti hartzea komeni da? Hobe da ondo garbitu eta azal eta guzti jatea, bai. Oso garrantzitsua den beste elikagai bat esnekia da: esnea, jogurtak eta gazta. Horietaz aparte, beste gauza batzuk ere jan ahal ditugu, baina, betiere, oreka gorde beharra dago: olioa, fruitu lehorrak, urdaiazpikoa..., baina azken horrekin-eta kontu pixka bat izan behar dugu, ezin ditugu egunero hartu. Eta zer egiten dugu kafearekin, Ingortze? Iratzartzeko-eta ez dago txarto, baina guk ez dugu umeentzat gomendatzen; kakao eta antzekoak hobeak dira. Beraz, esnea, zerealak eta fruta: horiek dira gogoan hartu beharrekoak. Hiru atal horiek beti-beti egon behar dira gosari on batean. Hortik aparte, lehenago esan dudan legez, fruitu lehorrak, etab., sartu litezke, gimnastika dutenean esaterako. Baina, printzipioz, hiru gauza horiek ezin dira falta. Eta goiz erdian, zer hartu behar dugu hamaiketakoa egiteko?, nola moldatuko dugu hori? Fruta jan genezake egun batean, beste batean ogia fianbre batekin -urdaiazpiko egosi pixka bat edo urdaiazpikoa bera-, eta baita fruitu lehorrak ere; hiru horiek tartekatu litezke astean zehar. Hamaiketakoa emanda, gero bazkalorduan hainbesteko gosearekin ez heltzea lortuko dugu. Orokorrean hartuta, zer esango zenieke seme-alaben elikadura hobetu nahi duten gurasoei?, zer gomendio emango zenieke? Ba, esandakoa, gosaria oso-oso garrantzitsua dela; garrantzizkoa baino gehiago beharrezkoa, eskolan-eta energia faltarik ez izateko, kontzentraziorik ez galtzeko. Beti bost otordu egin behar dira egunean: gosaria, hamaiketakoa, bazkaria, askaria edo merienda eta afaria. Beti izan behar dira bost. Gehien kostatzen dena da gozokiak murriztea. Opilak, txokolatea eta horrelako kontuak, ezta? Hori da. Opilak ematekotan, hobe etxean egindakoak ematea. Etxean erabiltzen ditugun koipeak, azukrea, etab. kontrolatzen ditugu nolabait. Kanpoan erositako opilek dituzten osagaiak ez dira osasungarriak izaten gehienetan; orduan, hobe holakoak murriztea. Fruta eta barazki gehiago hartu beharko genuke, askarian adibidez; opilak-eta astean behin janda aski da. Gure amonen janaria berreskuratu beharko genuke, eta alde batera laga paketeetan datozen produktu horiek. Denok dakigu fruta, barazkiak... ez zaizkiela asko gustatzen gure umeei. Gure lana, helduon eginkizuna da janari horiek dibertigarri egitea. Entsalada bat besterik gabe eman beharrean, ba, arrautza bat hartu eta begiak jarri...; jakinekoa baita lehendabizi begietatik sartzen zaigula janaria. Eta hori umeen kasuan garrantzitsua da oso. Elikadura, beraz, osasungarria eta entretenigarria izan dadila. Hori da erronka. ____ Nahi izanez gero, artikulu honi buruzko ariketa-sekuentzia badaukazu Osatuz web gunean egiterik, bilatzailean 371298 idatzita.