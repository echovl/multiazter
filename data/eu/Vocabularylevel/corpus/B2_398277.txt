Docutec Euskadiko lehen kanposantu musulmana, Derion Aspaldiko eskakizuna zen eta dagoeneko prest dago Euskadiko lehen kanposantu musulmana. Derioko hilerriaren ondoan dago eta 300 gorpu hartu ahal izango ditu. Ahmed El Hanafy Mesalem, Euskadiko Komunitate Islamiarren Batasuneko presidenteak hilerriari buruzko argibideak eman dizkigu. Euskadin 10.000 musulman bizi dira. Gure lurraldean bizi, baina hil ere egiten dira, eta hori gertatzen denean, arazo larri bilakatzen da, bai hildakoaren senideentzat eta baita administrazioarentzat ere. Izan ere, hildakoak Islamak agintzen duen moduan lurperatzeko, orain arte jatorrizko herrira bidali behar zituzten, eta hori, konplexua izateaz gain, oso garestia ere bada. Hainbat atzerapenen ondoren, prest dago jada Euskadiko lehen kanposantu musulmana. Derioko hilerriaren ondoan eraiki dute. 300 metro karratu ditu eta beste hainbeste hildako hartuko ditu. Bilbon hiltzen diren musulmanak hobiratu dira bertan, Mekara begira dauden hobietan. Bidea ez da erraza izan Bilbon bizi diren musulmanentzat, baina pozik daude, Islamak agintzen duen eran ehortzi ahal izango baitituzte hildakoak hemendik aurrera. "Komunitate musulmana gero eta handiagoa da Euskadin, eta beste edozeinek bezala, bere beharrak ditu. Horietako bat da Islamak agintzen duenaren araberako ehorzketa. Guk, elkartetik, eskubide hori aitortu nahi izan diegu musulmanei", adierazi digu Ahmed El Hanafy Mesalem, Euskadiko Komunitate Islamiarren Batasuneko presidenteak. Izan ere, batzuek etorkin gisa ikusten dituzte musulmanak, "baina ez dakite komunitate musulmanean euskal musulmanak ere badaudela, alegia, islamiarrak egin diren euskaldunak daudela". Gainera, etorkinak direnak ere hemengo hiritarrak dira, "geure seme-alabak, adibidez, hemen jaio baitira", eta beraz, eskubide eta betebehar berak dituzte, nahiz eta "jende askok ez duen hau onartzen", aipatu digu. Orain arte, Zaragoza, Granada edo Madrilera eraman behar zituzten gorpuak, edo bestela, hildakoaren jatorrizko herrira. Gorpua aberriratzeak, ordea, 2.000 eta 7.000 euro arteko kostua du. Bilboko musulmanek, beraz, pozik hartu dute hilerriaren eraikuntza. "Hainbat urte generamatzan hemengo buruzagiekin harremanetan kanposantua egin zezaten saiakerak egiten. 2008ko martxoan hasi ginen Bilboko Udaleko Osasun eta Kontsumo zinegotziarekin elkartzen, eta azkenik, lortu dugu hitzarmena", esan digu Ahmedek. Gipuzkoa, Araba eta Nafarroan ere aspaldikoa da hilerri musulmanen eskakizuna. Donostia, Eibar edo Errenterian eraikitzea espero dute Gipuzkoan bizi diren 4.500 musulmanek. Araban, berriz, hamar urte baino gehiago daramate kanposantu berria eraikitzeko zain. Izan ere, 1998. urtean erabaki zuen Gasteizko Udalak El Salvador hilerriaren ondoan kanposantu musulmana eraikitzea, baina oraindik ez omen dago horren arrastorik. Zentzu horretan, Derioko kanposantuak Euskadiko musulman guztiei bidea irekiko diela uste du Ahmedek. "Euskadiko beste lurraldeetako kideek interes handiz jarraitu dute prozesu guztia, beraiek ere etorkizunean bide berari ekiteko asmoa baitute". Hileta-erritua Shariak, islamiar legeak, ondo zehazten du hileta-erritua. Beste erlijioek ez bezala, alde batera uzten du luxua. Islamarentzat garai hobe baterantz egin beharreko trantsizioa da heriotza, eta beraz, ezinbestekoa da hildakoei lehenbailehen lur ematea, hots, denborarik galdu gabe egitea. Gorpua ondo garbitu ondoren, kotoizko izara zuri batean bildu eta zuzenean lurrean, saiheska jarri behar da, hilkutxarik eta apaingarririk gabe. Horixe izan da, hain zuzen, hilerri musulmana irekitzeko oztoporik handiena. "Euskadiko osasun-araudiaren arabera, debekatuta dago gorpuak kutxarik gabe lurperatzea. Beraz, hitzarmena lortzeko, alde batera utzi dugu eskakizun hau eta, araudia aldatu arte, zerraldoak erabiliko ditugu. Behin hilerria ireki eta martxan jarri ondoren, berriz saiatuko gara Eusko Jaurlaritzarekin harremanetan jartzen, kontu honi berriz heltzeko". Gorpuak betirako leku berean utzi behar direla agintzen du Shariak, hau da, ezin direla gorpuak lekuz aldatu eta hori ere gainditu beharreko traba izan da Euskadin bizi diren musulmanentzat. Gauzak horrela, Bilboko Udalak eta hiriburuko meskitetako imanek behin baino gehiagotan erabili ahal izateko moduko hilobiak egitea erabaki dute. Horrela, hilerria betetzen denean, hilobietan dauden hezurrak alde batean jarri eta horien lekuan beste gorpu batzuk sartu ahal izango dituzte. Hitzarmena lortzea, beraz, uste baino errazagoa izan dela aitortu digu Ahmedek. "Gurekin hitz egiten hasi baino lehen, akordioa lortzea ezinezkoa zela uste zuten agintariek; indarrean dagoen araudia ez genuela onartuko uste zuten. Azkenean, bi aldeok akordioa lortzeko borondatea erakutsi dugu".