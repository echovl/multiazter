Docutec 2006, Langileen Mugikortasunaren Europako Urtea 2006a Langileen Mugikortasunaren Europako Urtea izendatu dute. Eta hori dela eta, Europako komisioak EURES sarea jarri du martxan, egitasmo nagusi gisa. Baina, zer dela eta Langileen mugikortasuna sustatzeko egitasmo hau? Europako komisioak aditzera ematen duenez, leku eta lan-mugikortasunaren maila nahikoa baxua da Europar Batasunean. Europako komisioaren ustez, esku-lanaren mugikortasuna, bai lanpostu artekoa (mugikortasun profesionala) eta baita herrialde barruko nahiz artekoa ere (mugikortasuna geografikoa) gizartearen eta ekonomiaren garapen orekatu eta jasangarrirako oso beharrezkoa da. Gainera, uste dute Europako herritarrek zenbat eta mugikortasun handiago izan, orduan eta Batasun Europarrak izaera politiko bateratuagoa lortuko duela. Europak aukera handiak eskaintzen dizkio berez mugitu nahi duenari. Europarrok, ordea, oso geldoak gara. Ikusi, adibidez, datu hauek: 1999. urtean Europar Batasuneko biztanleen %1,2 mugitu ziren herrialde batetik bestera. AEBetan, berriz, biztanleriaren %5,9. 2000.ean Europar Batasuneko langileen %16,4k urtebete baino gutxiago zeramaten beren enpresan. AEBetan, %30ak. Berez, epe baterako ikasketak edota lana egitera beste herrialde batera joateak mesede handia egiten du: ingurua aldatzea, harreman pertsonal berriak egitea, erronka profesional berriei aurre egitea, kultura berri bat ezagutzea, jatorri desberdina duten pertsonekin lan egin edota ikasiz disfrutatzea, ideia desberdinak elkartrukatzeko aukera izatea, eta, jakina, hizkuntza berri bat ikasteko aukera paregabea edukitzea. Baina, Europako beste herrialde batean bizi edota lan egiteak hainbat eragozpen sor ditzake, hala nola, kultura berri batera egokitu beharra, hizkuntza atzerritar batean lan egin beharra, segurtasun sozial edota zerga-erregimen ezezagunetara ohitu eta trebatu beharra. Hau guztia gainditzeko egin daitekeen gauza bakarra aukeratu duzun herrialdeari buruz ongi informatzea da. Izan ere, ez baita erraza horrelako erabaki bat hartzea. Batetik bestera mugitzeko aldez aurretik hainbat informazio eskuratu behar da, hala nola, izaera juridikoa, administratiboa eta praktikoa duena. Europar Batasunak interneteko EURES zerbitzuaren bidez ematen du lan-eskaintzaren eta gainerako informazio guztiaren berri. Europan barrena mugitzeko: EURES, mugikortasun profesionalaren atari europarra Europako Komisioa ahalegin berezia egiten ari da langileen artean mugikortasunaren onurak zein diren azpimarratzen eta bideratzen. Aurtengoa Langileen Mugikortasunaren Urtea izendatzearekin batera, herrialdeen arteko biztanleen mugimendu-askatasuna sustatzeko hainbat baliabide jarri ditu martxan. Horien artean EURES egitasmoa dugu (The European Employment Services edo Lan zerbitzu europarra): http://europa.eu.int/eures/ EURES mugikortasun profesionalaren atari europarra da. Europan lana eta ikasketak egin nahi izatera, informazioa aurkitzeko modu erraza eta erosoa. EURES egitasmoaren helburuak hauexek dira: Lan bila edota ikasketak egiteko asmoz dabilenari Europako eremu ekonomikoan aurki daitezkeen lan eta bizi-baldintzen berri eman, lan-eskaintza eguneratuak eta aholkuak eskaini eta informazio orokorra eskura jartzea. Beste herrialdeetako langileak kontratatu nahi dituzten enpresariei laguntzea. Mugakide diren enpresari eta langileei aholku eta informazio-baliabideak eskura jartzea. Zer da EURES? EURES lan-zerbitzu publikoez osatutako lankidetza-sarea da. Enpresari-taldeak eta sindikatuak ere EURESko bazkide dira. Europako Ekonomia Espazioan (EEE) langileen mugikortasuna erraztea da sare honen helburua. EEEren barne dira Europar Batasuneko 25 kideak eta Suitza, Norvegia eta Islandia. EURESko kide bakoitzak aurre-baldintza batzuk ezartzen ditu sarea erabiltzeko. Baina, bestela, doakoa da bai enpresarientzat, bai lan bila dabiltzanentzat. Nork erabil ditzake EURESek eskaintzen dituen zerbitzuak? EURES lan bila ari eta atzerrira joan nahi dutenentzat edo atzerrira ikastera joan nahi dutenentzat da. Baita atzerriko jendea behar duten enpresarientzat ere. Nolako informazioa eskaintzen du EURES atariak? EEEko eta Suitzako lan-eskaintzen berri ematen du. Eskaintzen diren lanpostuen atala egunero gaurkotzen da. Lan-merkatua ere aztertzen du, herrialdeka eta eskualdeka, bi urtez behin gutxienez, eta Europako lan-baldintzak eta bizimodua ere erakusten ditu atariak, hau ere bi urtez behin eguneratua. Eta honetaz guztiaz gain, lan bila dabiltzanen curriculumak on-line daude. Non izango dut atzerrian ditudan eskubide eta betebeharren berri? Datu-basea oso hornitua dator: lo-tokiak, eskolak, zergak, osasun-zerbitzuak, bizi-maila, legeak, ziurtagirien baliokidetzak... Zein lan-mota eskaintzen du EURESek? EURES Job-Search-en (Euresen lan-eskaintzen bilatzea) era askotako lanak daude: lan-mota ugari eskaintzen ditu izaera iraunkorra nahiz behin-behinekoa dutenak. EURES Job-Search-ek erakunde europarren lan-eskaintzarik aurkezten al du? Ez. Horretarako dago Europako Komunitateen Langileak Hautatzeko Bulegoa (EPSO ingelesez). http://europa.eu.int/epso Nola aurki daiteke lana EURES Job-Search bilatzailean? Bilatzaile honek interfaze erraza du erabiltzeko. Lan egin nahi den herrialdearen arabera egin daiteke bilaketa, edo eskualdearen arabera, baita lanbidea aukeratuta ere, edo kontratu-motaren araberako bilaketa era egin daiteke. Baita irizpide horietatik bat baino gehiago batera aukeratuta ere.   Zenbat hizkuntzatan dago Eures Job-Search? Frantsesez, alemanez eta ingelesez soilik. Zein lan-mota den, zein kontratu-mota, eskatzen diren baldintzak... Atal horiek guztiak daude hiru hizkuntza horietan. Baina, lan-eskaintzaren izenburua bera ez dago beti hiru hizkuntzetan, eta litekeena da bilatzeko gako-hitza ingelesez edo frantsesez jarrita emaitzak ezberdinak izatea. Kategoria finkoak hiru hizkuntzetan daude: "profession" (lanbidea), "experience required" (eskatzen den eskarmentua), "location" (tokia)...  Nola adieraz dezaket lan jakin bat interesatzen zaidala, norekin jar naiteke harremanetan? Horrelakoetan bi gauza gerta daitezke, edota EURESko bertako arduradunen batek zure eskaera bideratzea ala enpresariarekin berarekin harremanetan jartzea. EURES CV-Search (curriculum-bilatzailea) delakoan nola sar dezaket nire curriculuma? Hasteko, EURES CV-Search horretan erregistratu egin behar da, eta ondoren azaltzen diren urratsak bete, eskatzen diren datu guztiak emanez. Doako zerbitzua da hau. Curriculuma edozein unetan alda daiteke, horretarako erabiltzaile-izena eta pasahitza idatzi beharko dituzu "My CV" orrian. Nork ikus dezake nire curriculum-a? EURESko arduradunek eta EURES CV-Search-en erregistratutako enpresariek. Baina, hainbat atal orokorreko informazioa, esaterako, ikasketak, lanbidea eta adina erregistratu gabeko erabiltzaileek modu anonimoan ere ikus ditzakete.