Docutec Saioa: "Jendaurrean kantatzea oso garrantzitsua da niretzat" Legorretako abeslari hau konposatzen eta musikaren munduan bere burua ezagutzera ematen saiatu zela badira urte batzuk. Baina, erabakia iaz hartu zuen eta Gipuzkoako Moonpalace Records zigilupean "Particular land" izeneko 6 abestiko diskoa argitaratu zuen. Maiatzean bigarrena etorri da: "Matrioska heart", hamaika abestiz osatua eta aurrekoa bezalaxe euskaraz eta ingelesez abestua. Nola eman zenuen zure abestiak disko batera ekartzeko urratsa? Behar hutsagatik. Gorputzak, buruak, eskatzen zidaten jendearekin abesti bidez komunikatzea, niri iruditzen zitzaidan modurik politenean. Horretaz jabetzen zaren momentuan, alegia, "beharra" dela, egin egin behar da eta kito. Beraz, grabazio estudiora joan nintzen eta hor grabatutako abestiak Moonpalace Records izeneko diskoetxe txiki "handi"ra bidali nituen;diskoetxea zuzentzen duen pertsona, Juanra, oso gustura geratu zen abestiak entzun zituenean eta disko bat kaleratzea proposatu zidan. "Particular land" izan zen zure lehenengo lana eta jakin badakigu maiatzean kaleratu berri duzula bigarrena: "Matrioska heart". Nolakoa izan da bi lan hauetan egin duzun ibilbidea? Galdera polita. Bada, garbi neukan zerbait desberdina egin nahi nuela, bai sonoritate aldetik eta baita hitzen aldetik ere. Errepikatzea gorroto dut, eta adierazpide desberdinen bila nenbilen abestiak egiteko orduan: sentimendu berdinak ikuspegi desberdinetatik deskribatu nahi nituen, instrumentu gehigarriak sartu... eta emaitza ondo egokitzen da egin nahi nuenera, bai. Zure abestiak euskaraz eta ingelesez entzun ditzakegu. Zerk eraman zaitu bi hizkuntza horietan abestera? Eta zergatik dituzu abesti gehiago ingelesez euskaraz baino? Galdera hau beti egiten didate. Bada, begira, nik jotzen dudan musika iparamerikar folk-etik hurbil dago, eta ingelesa primeran egokitzen zaio mota horretako musikari. Horietako abesti batzuetan euskara sartzen saiatu izan naiz, euskara bera ere zoragarria delako. Baina, ez zuten elkar ondo hartzen musika-estiloak eta hizkuntzak. Aldiz, beste abesti batzuetan perfektu gelditzen da. Orain, disko berrian, 11 abestietatik 3 baino ez daude euskaraz eta kuriosoa da, zeren eta horietako bat diskoko hoberenetakoa dela iruditzen zait. Euskarak Euskal Herrian abantaila handi bat du: jendeak ulertu egiten zaitu eta hori musikariari ere iritsi egiten zaio, entzuten zaiola sentitzen du, nolabait bere "mundu sentimentala" onartua edo dela nabaritzen du. Une honetan feedback emozionalaz hitz egiten ari naiz. Nola esan? Entzulerik gabe ni ez naiz existitzen. Oso gai interesgarria iruditzen zait hau, benetan. Ingelesaren ahoskera izugarri gustatzen zait, baina euskarak, hemen behintzat, emozionalki gehiago elikatzen nau. Denborarekin alde batera edo bestera egingo dudan ez dakit, baina garbi dudana zera da: galdera horri ateak irekitzen dizkiodala eta erabakitzen dudana erabakita, beti sentimenduetan oinarritutako erabaki bat izango dela. Ez da izango produktu bat saltzeagatik edota bestelako interes edo pertsonengatik... Nigatik izango da. Badakigu ez dela oso gustuko izaten "etiketak" jartzea. Baina, non kokatuko zenuke, zein musika-estilotan, zure lana, zure kantatzeko modua? Euskaraz Anariren eragina badagoela uste dut. Bai melodiaren eta bai letren aldetik. Berak metafora oso bisualak erabiltzen ditu bere hitzetan, eta nik ere pixka bat hori egiten dut. Bestalde, Kantautore terminoarekin erabat identifikatzen dut neure burua. Guztiaren gainetik abestiak egin nahi baititut, abesti politak. Gutaz baino Nitaz hitz egiten dut. Besteen eragina nigan, nik nola bizi izan dudan, hor dago nire abiapuntua letren aldetik. Eta sonoritatera joanda, bada, garbi dago Folk akustikoa dei diezaiokegula egiten dudanari. Jolastea gustatzen zaion ahotsa daukat, eta beharbada ahotsa izan daiteke musika-estilo desberdinak biltzen dituen puntu bat. Nire musika-tresna maitatuena da. Zuk zeuk idazten dituzu abesti guztiak. Non idazten dituzu abestien hitzak? Zerk eramaten zaitu idaztera? Galdera polita berriro ere. Abestiak, normalean, nire logelan idazten ditut. Baina, segurtasuna eta erosotasuna ematen didan inguru oro da, hala ere, leku ona idazteko. Eta "segurtasun" horretatik kanpo gelditzen den leku, pertsona, esperientzia... orok nigan duen eragina nolabait ulertzeko edota zentzua emateko beharrezkoak dira, baina gero beti adierazpide behar hori logelan asetzen dut. Nahikoak al dira gitarra eta harmonika? Ez al zenuke atzean talde bat duzula gusturago joko? Beharbada bai. Baina, momentuz ez daukat. Agian gusturago baino desberdin sentituko nintzateke. Ez dakit. Nik uste dut bakarrik jotze horrek xarma handia daukala... jendartean emozionalki biluzte horrek, alegia. Taldea, ona bada, nire ustez "bakartasun" horri egokitu behar zaio, eta ez alderantziz. Gitarra-jole on batek beharbada hiru nota nahiko ditu bakarlariaren esaldi bati intentsitate gorena emateko eta hori urrea da. Anariren "Zebra" diskoa entzun besterik ez dago horretaz jabetzeko. Nolakoa da jendaurrean kantatzen hasteko unea zuretzat? Nabaritzen al duzu "beldur eszenikorik"? Bai, badut beldur eszenikoa. Baina, aldi berean nolabaiteko "biluzteko" gogoa ere bai. Exhibizionista puntua dut... Jendaurrean kantatzea oso garrantzitsua da niretzat. Asko gustatzen zait neure burua modu horretan besteen emozioekin komunikatzen sentitzea. Zer da zuretzat musika "ona"? Galdera ez oso erraza eta ona. Begira, nik uste dut bakoitzarentzat musika ona, ondo sentiarazten duen edozein melodi dela. Oso garrantzitsua da "bakoitza" hitza gustuei, beharrei dagokionean. Niri ileak tente jar diezazkidakeen musikagileak ez du zertan beste inoren gustuko ere izan. Eta hobe hala izatea, gainera. Aspaldian entzun eta entzun ari naiz Daniel Johnston izeneko kantautore baten "Fear Yourself" diskoa; erritmo akatsak baditu, baina abestiak perfektuak dira, pop hutsa dira, bere sentimenduez dihardu... niri ileak tente jartzen dizkit. Eta zein musika-mota ez duzu atsegin? Jazz musikarekin ezin dut konektatu eta musika klasikoaren barruan Vivaldiren Lau estazioak obratik kanpo zerbait niri gustatzea zaila da. Eta bai, gorrotoa sentitzen dut horiek entzutean... Baina nahiago dut pentsatu ez dudala konektatzen eta kito. Nahiago nuke dena gustatuko balitzait, baina hori ezinezkoa da, ez musikan eta ez bizitzako beste hainbat alorretan. Noraino iritsi nahi duzu musika-munduan? Zein da zure hurrengo helmuga? Galdera zaila eta erantzun zaila. Egia esan, ni gustura nago nagoen bezala. Pasa den urtean "teloneo" ederrak egin nituen Anari, Ainara LeGardon, Joseba Irazoki, Sr. Chinarrorekin... Esango balidate ea betirako teloneo horiek egiteko firmatuko nukeen, uste dut baietz esango nukeela. Musikatik ezin da bizi, nik hala ikusten dut momentuz. Nik, bestela ere, lan egiten dut eta musikarako denbora uzten didan bitartean, primeran nago. Egia da gustatuko litzaidakeela Tanned Tin edota Primavera Sound bezalako musika jaialdi handietan jotzea, baina beti ere Moonpalace Records diskoetxearen bitartez iritsi nahi nuke horra. Informazio gehiago: www.myspace.com/saioasounds www.moonpalacerecords.com