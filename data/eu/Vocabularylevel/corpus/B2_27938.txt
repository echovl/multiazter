Docutec Loa sexista al da? Albiste honentan ikerketa baten berri ematen digute. Dirudienez emakumeek hobeto jasaten dituzte lo faltak eragindako kalteak. Hori gauez haurren loa zaintzeko izandako adaptazio ebolutibo bat omen da. Loari buruzko ikerketa bitxia argitaratu du Ameriketako Estatu Batuetako zientzialari talde batek. andreek eta gizonek lo ezberdin egiten dutela iradoki du; andreek sakonago eta hobeto, gizonek arinago. Lorik eza, gainera, emakumeek errazago eraman ohi dutela dio, eta gizonei ondorio txarragoak eragiten dizkiela. Ikerketa Pennsylvaniako Estatu Unibertsitateko ikertzaile talde batek egin du eta Chemistry and Industry aldizkarian argitaratu dute. Azaldu dutenez ikerketa egiteko 20-30 urte bitarteko 25 emakume eta gizon gertutik aztertu zituzten orain hilabete batzuk. Egunero, normalean baino bi lo ordu gutxiago egitera behartu zituzten, eta beren garunean horrek zein ondorio zituen aztertu zuten. Antza, oro har denengan, emakumeen zein gizonengan, logurea izan zen nagusi, eta kontzentratuta egoteko gaitasuna galdu zuten. Nabarmen. Gizonen burmuinean, ordea, emakumeenean ez bezala, substantzia kimiko kaltegarri batzuk —TNF alfa izenekoak— atzeman zituzten. Osasunari kalte handia eragin diezaiokete, gizentasuna eragin dezakete, eta diabetesa ere bai. Bizi luzea ulertu nahian Zientzialariek ikerketaren datuak aztertu ostean ondorio bat plazaratu dute: emakumeen bizi luzearen gakoetako bat izan daiteke loa. «Emakumeek hobeto egiten dute lo; hori ote da bizi luzeagoa izatearen giltzetako bat?» galdetu du ikerketaren arduradun nagusiak, Alexandros Vgontzas ikertzaileak. Izan ere, jakina da oro har batez beste emakumeak urte gehiago bizi direla gizonezkoak baino. Oso nabarmena da aldea, hainbat urtetakoa. Nolanahi ere, gizasemeek hobeto lo egingo balute agian beren bizia luzatu egingo litzatekeela iradoki dute ikerketa burutu berrian. Uste hori bera berretsi du Surrey Unibertsitateko Giza Psikofarmakologia Saileko zientzialari Neil Stanleyk. «Izan ere, gauza jakina da lo egitea ezinbestekoa dela osasun ona izateko», azaldu du. «Ezin da pentsatu lotan gauden orduak kotzientziarik gabeko denbora pasiboak direnik». Organismoari ordu horiek mesede izugarria egiten diotela gogoratu nahi izan du, eta ezerk ezin dituela ordezkatu lo eskasiak dakartzan ondorioak lo gozoak bezala. Ikertzailearen aburuz eguneko 24 orduak arautzen dituen erloju biologikoa dugu pertsonek, eta erloju horren orekari eusteko ezinbestekoa da lo ondo egitea. Gainerakoan hormonen ekoizpena aztoratu egiten dela azaldu du, eta osasunak nabarmen sumatzen dituela horren ondorioak. Ildo horretan, erreleboetan lan egiteak zein gure egunerokotasunean loari 7 ordu eskaintzeak gorputzari ondorio txarrak ekar diezazkiokeela iradoki du. «Hein batean naturaren kontra ari gara, eta horrek ondorio batzuk izan ditzake», eman du aditzera. Emakumeen «eboluzioa» ahotan hartuta Vgontzas ikertzailea ez da mugatu emakumeek lo falta hobeto gainditzen dutela esatera. Haratago joan da. Hori emakumeen «eboluzioaren» ondorioa izan daitekeela iradoki du. Andreek umeen gauak arretaz zaintzen gizaldi luzeak egin dituztela gogoratu du, eta agian horregatik errazago gainditzen dituztela lo eskasiaren ondorioak. Dudarik gabe, eztabaidagarria da Vgontzasen ustea. Izan ere, loa ere sexista ote? DATUA Lo sakon minutuak 70 minutu / 40 minutu. Loaldian zehar fase ezberdinak izaten dira. Lo sakonean atseden handia hartzen du pertsonak, gorputz-funtzioak nabarmen moteltzen baitira. Emakumeek gaubeteko loaldian, oro har, 70 minutu egiten dituzte lo sakonean, gizasemeek, berriz, gutxiago: 40 minutu.  