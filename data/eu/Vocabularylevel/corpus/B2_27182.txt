Docutec Noaingo Gatazka 1521eko gudu honetan Nafarroako Erreinuak independentzia galdu zuen. Kronika honetan gertaera haren berri ematen digu historiagileak. Zein inguru historiko zegoen eta nola gertatu zen. ERLANTZ URTASUN Noaingo gataka (1521-6-30) Urtero bezala, Noaingo Gatazka gogoratzeko ekitaldia eginen da uztailaren 1ean. Getzen dagoen estatua handiaren aurrean Nafarroaren askatasuna defenditzeagatik hil ziren guztiak omenduko dituzte. Hauxe da 1521. urtean gertatu zenaren kontaketa laburra. Kuriositate pixka bat duen orok, XVI. mendean eginiko Europako edozein mapatan, guztiz independenteak ziren hainbat estatu kausituko du. País, Patria edota Nación moduko izendapenak jasotzen zituzten herrialde horien artean egungo Breizh (Bretainia), Eskozia eta Nafarroa ageri ziren, eta kasu, zeren eta, txikiak izan arren, Europako zaharrenetarikoak baitziren. Breizhen, Britainian, frantses kultura nagusi da, eta bertako zelta, Asterix eta Obelixena, zokoraturik dago. Ingelesez bizi den Eskozian, beharbada, egoera konplexuagoa da. Bertako piktoen hizkuntza aurreindoeuroparraz ez da deus gelditzen, hura bereganatu eta ordezkatu zuen zelta Britainian baino zokoratuagoa azaltzen zaigu eta, hori guti balitz, zelta bortizki ordezkatu zuen ingeles familiakoa den eskoziar hizkuntza ere ingelerak janda dago, batik bat adinekoen artean azken aterpea direnez. Mugak baino fronterak, txanpona eta armada zituen Nafarroa, gerra odoltsuaren bitartez, 1512an konkistatu zuten. Hor amaitu zen "Estatu Baskoa" (Sorauren), konkista aspaldidanik hasia bazen ere (Olaizola, Urzainki). Honen adibide gisa Arabar Errioxa dugu, zein, apika, denbora luzeagoaz izan baita nafarra, espainiarra baino. Amaieran, baina, Nafarroa Beherea frantses bilakatu zen eta Nafarroa Garaia, espainiar. Guda hura luzea izan zen, gogorra, gordina, krudela. Amaiur, Hondarribia, erronkariarrek hautatu zuten erabateko apustu independentziazalea, inbasoreekiko gorroto nabarmena... Eta etsipena. Gai hauen artean, halere, bada aipatu beharrekoa, Noaingo Gatazka deitu ohi dena. Hura izan zelakotz garai hartako Mendebaldeko Europako borroka odoltsuena, testu liburuetan agertu ez arren. Oro har, ez da horren albiste zehatza eman, auzia isilarazi da. Hain zuzen ere, gure artean, garrantzi izugarria izan zuelakotz eta bertan elkarturiko milaka nafar hil zirelakotz. Barbatain, Ezkirotz eta Noain herrietako lurrak gatazka honen lekukoak izan ziren. Gero kuartelak ezarri ziren, okupazio militarra, beharturiko lanak, zerga bereziak, exekuzioak, erbesteratzeak, erreketak, inkisizioa, sinesmenen anikilazioa, hizkuntz jazarpena, agirien apurketa, lapurreta, aldaketa juridiko eta instituzionalak, batzarre herrikoien zokoratze prozesua eta desagerketa, errepresio bortitza bizitza sexualean, kolonizazio fisikoa, independentziaren aldeko nafar gizarte zibilaren suntsiketa azkarra, aurrerapen zientifikoen bazterketa. Hots, beldurraren sozializazioa. Datu bat ez bertzerik. Konkista aurretik Nafarroako merinalde bakoitzean inprenta bana zegoen. Eta, gainera, Berpizkunde (Errenazimentu) garaiaren askatasuna zetorren. inprentak Espainia aldera eraman eta Nafarroan liburuak debekatu. Shakespeare ingelesaren gogoa ez zen beteko. Gertaera militarrak 152leko maiatzaren 10ean Nafarroaren aldeko hamar mila gudari Nafarroa Garaian sartu eta gaztelar soldaduen aurkako borrokari ekin zioten. Hilabetea amaitu aurretik Nafarroa osoa askatu zuten, Atturritik Ebroraino. Data horretan, hainbat herritan, Lizarran kasu, nafar armada hurbiltzen ari zelarik bertako jendea okupatzaileen aitzinean matxinatu eta alde egitera behartu zituzten. Iruñean ere bai, gaztelar bandera eta armarriak lokatzetara bota zituzten, erregeordearen jauregia erasoz. Nafar armadak okupatzaileak armen bidez garaitu eta hiriburuko karriketan desfilatu zuen, omenaldi ezin alaiagoaz gozatuz. Laster, dena den, Carlos enperadoreak eliteko tropak prestatu eta uholdea errepikatu zen. Asparros, nafarren generalak, Noain inguruko zelaietan gatazka agindu zuen. Alta, l52leko ekainaren 30ean, Gaztelak guda irabazi zuen, sei mila gudari inguru bertan hilez. Nafarroako populazioa ehun bat milakoa zela oroitaraz dezagun. Hots, konparazione, orain gertatu izan balitz, hogeita bortz mila nafar hilko ziren. Erabakiorra. Eta, ondoren, errepresioa: Frantzisko Xabier Jatsu Azpilkuetaren familian zortzi laguni heriotz zigorra ezarri zieten, ondasunak galduz. Honela idatzi zuen Aleson, erresumako kronistak: «La batalla de Noain fue la sentencia definitiva que borró a Navarra del catálogo de las naciones». Irailean, baina, Amaiurko gazteluan ehunka gudariek nafar bandera paratu zuten.  