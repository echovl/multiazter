Docutec Medikuntza aldizkarien jarduna auzitan Komunikabideetan leku handia hartzen dute medikuntzari buruzko albisteek. Horietako asko ikerketan ingurukoak dira. Hala ere, albiste asko puztuak daudela dioen ikerketa baten berri ematen digu albiste honek. GORKA QUEVEDO / Donostia   Urrutiko intxaurrak hamalau... Medikuntza aldizkarien jarduna auzitan. Ameriketako Estatu Batuetan eginiko ikerlan baten arabera, medikuntzarekin harremana duten informazioak puztu egiten dira maiz. Egunero irakurri, entzun edo ikus ditzakegu aurkikuntza zientifikoekin harremana duten albisteak. Gainera, aipatu albisteak oihartzun handia lortzen dute gizartean. Hala ere, New Hampshireko (Ameriketako Estatu Batuak) Dartmouth Medikuntza Eskolako zientzialariek eginiko ikerlan baten arabera, albiste horien berri ematen duten aldizkari berezituek informazioa puztu egiten dute maiz. Ikerketan izen handiko bederatzi medikuntza aldizkarik kaleratutako 127 albiste aztertu dituzte. Zientzialariek ere interes handiak dituzte. Ikerketak jasotzen duenez, kasurik gehienetan euren ikerlanak argitaratzeko irrikan daude, gainerako adituek irakur ditzaten. Ospea eta diru kopuru handiak izaten dira jokoan. Hori dela eta, iragarki bat balitz bezala, euren produktua saldu egin behar izaten dute. Hedabideentzako prestatzen dituzten prentsa txostenetan ikerketaren onurak areagotuak izaten dira, ahalik eta oihartzun gehien izateko. Asko dira aipatu informazioek dituzten hutsune eta gabeziak. Hala, ohikoa da gaitz baten kontrako sendagai bat aitzindari bezala aurkeztea, eta jada kalean izatea. Gainera, kasurik gehienetan kaleratutako albisteak susmo eta usteetan oinarritzen dira, ez datu edo froga sendoetan. Hori guztiagatik, ikerlana bukatzean emandako ondorioek ez dute aldizkarietan kaleratutakoekin harreman handirik. Hala ere, horiek ez dira aurkitu dituzten arazo bakarrak. Ikerlanak jasotzen duenez, kasu askotan ohikoa da ikerketaren ikuspegi mugatu baten berri soilik ematea. Kasu horietan aurkikuntzaren alde onak soilik argitaratzen dira. Beraz, aditu batzuk garaturiko teknika berri baten zeharkako eraginak isilarazita gera daitezke. Zorroztasun handiagoa eskatu dute Egoerari konponbide bat aurkitzeko asmoz jarrera kritikoagoa izatearen beharra nabarmendu dute. Hala, kaleratzen diren ikerketak zorrotzago epaitu beharko liratekeela iradoki dute. Izan ere, kasu askotan amaitu gabeko ikerkuntzak kaleratzen dira. Horrek guztiak ondorio kaltegarriak ditu. Hainbat kasutan aurkikuntza miragarri batek, ez ditu hasiera batean uste zen fruituak ematen. Kontuak kontu, albiste horiek gaixo askorengan eragina izaten dute. Gaixo horiek duten gaitz larriaren aurkako txerto berri bat ikertzen ari direla irakurtzean lasaitasun eta poztasun sentsazio bat izaten dute. Dena den, tratamendua merkatura ateratzen denean horren eraginkorra ez dela konturatzen dira. Horrek guztiak nahigabe nabarmena eragiten dio. Izan ere, ez da erraza urrutian hamalau intxaur ikusi dituenari lau bakarrik daudela esatea.