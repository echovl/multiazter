Docutec Felix Zubia: Bihotzeko mina ez da aldatzen Felix Zubia: "Bihotzeko mina ez da aldatzen, ez mugimenduarekin, ez posturarekin, ez arnasketarekin..." Felix Zubia Olaskoaga medikua da eta azken urteotan Donostia Ospitalean ari da lanean zainketa intentsiboen unitatean. Gaur gurekin da MIA edo miokardioko infartu akutua zertan den azaltzeko. Infartua bihotzeko atakea da, bihotzekoa, hiztun arruntek esango luketen bezala. Baina, "bihotzeko" esamolde horren barruan gaitz bakarra ote dagoen eta arrisku-eragile nagusienak zein diren jakite aldera berarekin aritu gara hizketan. Hauexek dira eman dizkigun azalpen eta gomendioak. HABE.- Zer da infartua? Bularreko angina ere esaten da baina, ez dakigu gauza berbera ote diren. Argituko diguzu zalantza hau? Felix Zubia.- Esango genuke gaitza bakarra dela eta dituen aurkezteko erak ezberdinak. Gaitzaren sorburuan edo azpian dagoena arteriosklerosia da. Bihotzaz ari garenez, gaitz honek eraginda arteriak itxi egiten dira, arteria koronarioak, hain juxtu. Bihotzak bere arteriak ditu, puska bakoitzak bere arteria du, eta arteria horiek pixkana-pixkana urtetan ixten joaten dira eta, beraz, bihotz-puska horrek jasoko duen odola ere gutxituz doa. Orduan, bertako zuloa, guk argia esaten dioguna, ia ixten denean, eta zirrinta txiki bat bakarrik gelditzen denean, pertsona horrek une batzuetan, ez du odolik jasoko bihotzaren zati batean, eta zati horrek sufritu egingo du. Baina, ondorenean zulo txiki horretatik berriz ere odola iritsi eta berreskuratu egiten da. Horri bularreko angina deitzen diogu. H.- Hori angina bat da. Eta infartua? F. Z. Infartuaz hitz egiten dugunean, zuloa guztiz itxi egiten da eta bihotzaren puska horrek ez du odolik jasotzen. Batere-batere odolik pasatzen ez denez, puska horrek sufritu egiten du eta galdu, hil egiten da. Beraz, esango genuke angina bihotz infartuaren aurreko urrats bat, anaia txikia dela. Aurretik datorren zerbait eta guztiz ixten denean, infartuan buka lezakeena. Beraz, gaitz bat da, baina aurkezteko erak ezberdinak ditu. Gaixo gehienek, infartua izan aurretik, anginak izaten dituzte. H.- Abisua, ezta? F. Z.- Bai. Jendeak halakoetan "abisua eman zion" esaten du. Anginadun gaixoa momentu horretan harrapatuz gero eta arteria hori irekiko, arteria hori garbituko bagenu, ez litzateke infartu izatera iritsiko. Behin infartua gertatu denean, bihotzaren puska hori galdua gelditzen da eta berreskuratzerik ez dago. H.- Zein pertsona-motak du gaitz hau sufritzeko arriskurik handien? Ba al dago sexuarekin, adinarekin edo arrazarekin zerikusia duen faktoreren bat? F. Z.- Bai. Guztiok jaiotzetik, eta bihotz bat daukagunez, infartu bat izateko arriskua daukagu. Gauza da, ordea, pertsona batzuek arrisku-faktore handiagoak dituztela. Badira kontrola ezin litezkeen zenbait baldintza, adibidez, adina. Adinarekin arteriosklerosi-arriskua hazi egiten da. Gizonezkook ere arrisku handiagoa daukagu, emakumeen kasuan, hormonek, emakume hori ugalkorra den bitartean, babestu egiten dutelako. Bestetik, arrazaz baino gehiago familiaz hitz egingo genuke. Badira familia batzuk bihotzekoak izateko joera handiagoa daukatenak. Esaterako, 65 urte baino lehen infartu bat baldin badaukagu, eta hori etxean asko errepikatu baldin bada, orduan bai, ondo zaintzeko familia bat da. Beraz, ez herentziaren aurka, ez sexuaren aurka eta ez adinaren aurka ezin dugu borroka egin. Baina, behintzat jakin bai zein arrisku dauzkagun. Badira, ordea, beste arrisku-faktore batzuk guk kontrola genitzakeenak. H.-. Zein dira? F. Z.- Bat, tabakoa. Erretzaile batek erretzaile ez den batek baino bost aldiz arrisku handiagoa dauka. Tentsio altua, kolesterola, diabetesa, edo azukrea altu izatea, gizentasuna, kilo gehiegi izatea eta ariketa fisikorik ez egitea... Hauek guztiak arrisku dira. Gainera, askotan koadrilan joaten dira, batera azaltzen dira. Normalean, bizi-estiloekin lotuta doa eta bizimodu batek ia denak ekartzen ditu. Bada, jendea, hala ere, arrisku-faktore hauek izan gabe ere infartua izaten duena. Nik esaten dut askotan hau zozketa bat dela, eta zenbat eta zenbaki gehiago izan, arrisku handiagoa izaten dela. Zenbakiak guztiok dauzkagu jaio ginelako, baina, gutxienez, ez erosi zenbaki berriak, ezta? H.-. Bihotzekoez hitz egiten dugunean, askotan mina aipatzen da. Mina beti agertzen al da? Hori da sintoma nagusia? F. Z.- Bai, sintoma nagusia eta nabarmenena. Bihotzak sufritu egiten du eta sufrimendu hori minaren bidez adierazten du. Mina bularraren erdialdean agertzen da. Noizean behin gaixoren batek sabelaren goiko aldean izan duela aipatu du. Beste batzuek pixka bat ezkerrerago. Baina, gehienetan bihotzaren erdialdean izaten da. Mina pisu baten antzekoa da, zapalduko baligute bezala. Niri behin artzain batek esan zidan mina harri bat gainean jarri izan baliote bezalakoa zela. Eta min hori ez da aldatzen, ez mugimenduarekin, ez posturarekin, ez arnasketarekin. Min hori finkoa da eta hortik alde batera edo bestera mugi daiteke: besora, aurpegira, bizkarrera, gehienak ezkerreko besora. Baina, eskuinera ere mugi liteke. Beste batzuk, berriz, beste toki batera: bularreko erdialdean sortu eta zabaltzen dena. H.-. Eta momentu jakin bateko mina da ala iraun lezake denbora luze batean? F. Z.- Anginaren kasuan, momentu batean bihotzak ez du odolik jasotzen eta mina momentu horretakoa izaten da, eta pasa egiten da. Beraz, anginaren mina motza da. Infartuarena, berriz, luzea da. Arteria itxi egin da eta jarraitu egingo du konpondu arte. H.- Erraza al da bihotzekoa diagnostikatzea, gaixoak bihotzekoa duela ondorioztatzea? F. Z.- Gehienetan, bai. Gaixoak kontatzen duenarekin eta lehen aipatutako min horren berri ematen badigu, susmoa oso-oso altua izaten da. Ondoren, hori baieztatzeko, elektrokardiograma bat egiten dugu eta bihotzaren lan elektrikoa aldatu egiten dela ikusten dugu. Bihotz-zati batek ez du odolik jasotzen eta bere elektrizitatearen jarduera ere aldatu egiten da horrelakoetan. Hau baieztatzeko, hala ere, guk odol-analisien bidez zenbatekoa den hildako eremuaren neurria jakin dezakegu. Baina, hori beti hurrengo egunean egiten den zerbait da. Beraz, momentuan minaren arabera eta elektrokardiogramaren arabera ondorioztatzen dugu. H.- Eta nola tratatzen da miokardioko infartu bat? F. Z.- Momentu horretan guk badakigu arteria hori itxia dagoela eta bihotzaren puska hori hiltzen, galtzen ari dela. Beraz, pasatzen ari den minutu bakoitzeko bihotza galtzen ari gara. Horretaz gain, pertsona horrek bihotza gelditzeko arriskua dauka eta bat-bateko heriotza izateko zorian dago. Horrelako mina baldin badaukagu, ahalik eta azkarren eta denborarik galdu gabe, osasun zerbitzuetara jo behar dugu. Eta guk, medikuok, zer egiten dugu? Itxita dagoen arteria hori irekitzen saiatu. Botika ematen zaio, horien artean aspirina, hor sortutako tapoi hori edo oztopo hori desegiteko. Edo angioplastia bat ere egin liteke. Eta hori nola egiten da? Pertsona esna dagoela izterreko arteriatik kable bat igo kablea nola doan ikusiz, bihotzeraino eraman. Han aurkitu non dagoen itxitura hori edo herstura hori, eta itxitako eremuan kable bat pasa. Ondoren baloi bat zabaldu eta, berriz itxi ez dadin, sare bat jartzen da.