Docutec Euskal gizartea integrazioaren «abenturarako» prestatzen Donostian ospatuko diren jardunaldien harira, etorkinen kopuruak gora egitean gure gizartean izan ditzakeen eraginen inguruko iritzi batzuk eta datu batzuk ematen ditu artikuluak. IKER ARANBURU / Donostia Etorkinen kopuru hazkorrak ekarriko dituen aldaketak ulertzeko, jardunaldiak antolatu ditu SOS Arrazakeriak Donostian. Euskal Herriko kaleetan Hego Ameriketatik edo Magrebetik iritsitako gero eta lagun gehiago ikus daitezke, eta aurreikuspen guztiek diote kopurua asko handituko dela hurrengo urteotan. Beste kultura batzuetako jende horren integrazioak euskal gizarteari ekarriko dizkion aldaketei buruz gogoeta egiteko, jardunaldiak antolatu ditu hurrengo bost hilabeteotarako Gipuzkoako SOS Arrazakeriak elkarteak, Donostiako Koldo Mitxelena kulturunearen laguntzarekin. «Etorkinen integrazioaren abentura luzeari buruzko gogoeta bultzatu nahi dugu», azaldu zuen atzo Ismael Diaz SOS Arrazakeriako kide eta jardunaldien bultzatzaileak, Donostian egindako aurkezpenean. Izan ere, Diazek uste du euskal gizartea ez dagoela ez alde materialetik ez pentsaera aldetik prestaturik etorkinen kopuru hazkorrak ekarriko dituen aldaketei aurre egiteko. Jardunaldien helburua, beraz, «fenomemo geldiezin horri buruzko gogoeta egitea da, integratzen jakin dezagun eta gure herria aberastu». «Etorkinen kopuruaren hazkuntza geldiezina eta ekidinezina da. Hainbesteko aldeak eta injustiziak sortu ditugu eta Mendebaldeko sistemen onurei hainbesteko publizitatea eman diegu, geratu ezin den fenomenoa eragin dugu. Espainiako Atzerritarren Lege gogorrak edo beste edozeinek ezingo dute geratu, haizeari mugak jartzea bezala baita», azaldu zuen Diazek. Immigrazioaren ondorioak ez daude garbi SOS Arrazakeriako kidearen arabera, emigrazioak eragin sakona izango du Euskal Herriko lan munduan, sistema politikoan, auzoetako itxuran, baita nortasunean ere. Nolanahi ere, Diazek nabarmendu zuen ez dagoela argi prozesuaren ondorioak zein izango diren: «Beraien esku izango da zati bat, baina batik bat gure harrera gaitasunak edo itxikeriak baldintzatuko du». SOS Arrazakeriaren datuen arabera, pasaporte espainiarra ez duten 29.824 lagun bizi dira gaur egun Hego Euskal Herrian, hots, biztanleen %1,2 inguru. Horietatik 16.000 pasatxo Europako Batasunekoak dira (Ipar Euskal Herrikoak barne), eta 13.700 beste herrialdeetakoak. Agustin Unzurruzaga Gipuzkoako SOS Arrazakeriako idazkariak azpimarratu zuenez, Gipuzkoa ez da leku samurra etorkinentzat, Espainiako Gobernuko Ordezkaritzak beste leku batzuetan baino lan baimen gutxiago ematen dituelako. 2000ko urritik 2001eko irailera eskatutako 1.763 lan baimenetatik 796 eman ditu, eta 234 ukatu. 500 eskaera inguruk ez dute artean erantzunik jaso. Unzurrunzagak azaldu zuenez, etxeko lanetan (254), arrantzan (61) edo basogintzan (48) aritzeko baimenak errazago ematen dituzte, horietan ez baitute INEMen txostenik eskatzen. Espainiako Atzerritarren Legearen arabera, lanpostu bat ematean, INEMek lehentasuna eman behar die nazionalitate espainiarra dutenei. «Guk nahi ez ditugun enpleguak onartzera derrigortzen dituzte, beraz», azaldu zuen SOS Arrazakeriako idazkariak. Hezkuntzaren arazoa Unzurrunzagak esan zuen azken bi urteotan asko ugaritu direla Hego Ameriketako etorkinak, Kolonbia eta Ekuadorkoak nagusiki. Argentinarren kopuruak ere nabarmen egin du gora. Hala ere, Gipuzkoan gehiago dira oraindik Europako Batasuneko beste herrialdeetatik etorritakoak. Lauzpabost urte barru, orain paperak lortu dituzten atzerritarren familia bertan biltzea eskatzen dutenean, irakaskuntzan arazoak izango direla ohartarazi zuen. «1995ean 1.500 haur atzerritar ari ziren [Gipuzkoako] eskoletan; 3.000 daude orain, baina aurki 5.000 edo 6.000 izango dira. Hezkuntza Sailak ez zion aurretik jaramonik egin, baina orain pertsona bat izendatu behar izan du horrek sortuko dituen arazoei aurre egiteko», azaldu zuen. A. Unzurrunzaga, SOS Arrazakeriako idazkaria: «Guk nahi ez ditugun enpleguak onartzera derrigortzen dituzte etorkinak» DATUAK Etorkin gehiago. 2000. urtean 1.353 etorkinek eskatu zuten Gipuzkoan beren egoera legeztatzea. Iaz, berriz, 2.078 izan ziren, hots, %53 gehiago. Arrantza edo etxeko lanak. 2000ko urritik 2001eko irailera Gipuzkoan lan egiteko baimena eskatu duten gehienak etxeko lanetan, eraikuntzan, arrantzan edo basogintzan dabiltza lanean. Hegoamerikarrak. Azken bi urteetan Gipuzkoara gehien etorritako atzerritarrak Ekuador eta Kolonbiakoak dira, eta argentinarren kopuruak ere gora egin du. Europarrak nagusi. Edonola ere, EB barrukoak dira Gipuzkoan bizi diren atzerritar gehienak. Negrita. Lehen ertatu zen atzo Belenen, Asia eliteko taldearen egoitza nagusian.