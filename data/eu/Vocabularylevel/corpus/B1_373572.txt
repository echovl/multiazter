Docutec Arduraz gidatzen ikasteko Eraginkortasunez gidatzeko ikastaroetan, erregaia aurrezten eta gas kutsagarrien isurketak gutxitzen irakasten dute. Hiriburuan etxebizitza erostea ia ezinezkoa dela eta, inguruko herrietara jo behar dute askok etxe bila. Lantokia hirian duten askok, alabaina, egunero hartzen dute autoa ibilbide laburrak egiteko. Etxetik lanerako eta lanetik etxerako bidean, gidariek errepidean funtsezko hiru gauza hauek zaindu behar dituzte: segurtasuna, kutsadura eta kontsumoa. Hirurak hobetzeko asmoz sortu dute Ecodriving deritzona, eraginkortasunez gidatzen ikasteko ikastaroak. Asteotan, ia 500 lagunek izan dute Bilbon trebakuntza ikastaro horietan parte hartzeko aukera eta, ikasitakoari kasu eginez gero, atmosferara 1.500 kilo CO2 gutxiago isuriko dute ikasleek kotxean egingo dituzten hurrengo 10.000 kilometroetan. Erregai kontsumoari dagokionez, kilometro kopuru horretan %15 inguru aurreztuko dute. Xabier Linazisoro ikastaroetako monitorearen esanetan, azken horrek bultzatzen ditu gehienak eraginkortasunez gidatzen ikastera; «gasolina oso garestia da, eta gehienek gutxiago gastatzen ikasi nahi dute, urtean 250 euro aurreztera hel daitezke hemen ikasitakoarekin». Horrexegatik jo zuen Unai Martinek ikastarora; «zortzi litrotik seira pasatzea espero dut, dirutza ikaragarria gastatzen baitut autoan». Angelita Calvok, aldiz, gidatzeko modua gaurkotzeko eman zuen izena. «Orain dela 33 urte lortu nuen gidabaimena eta banuen berritzeko garaia; gainera, ingurumena zaintzen irakatsiko digute». BIDAIA LABURRETAN. Hala ere, ez da dirua aurreztea arduraz gidatzen ikasteko arrazoi bakarra; izan ere, antolatzaileen esanetan, onurak asko dira. «Istripua izateko arriskua %10 eta %15 bitartean jaisten da, arreta handiagoarekin eta lasaiago goazelako eta, bestetik, gas kutsagarrien isurketaz gain, kutsadura akustikoa ere jaisten da». Eraginkortasunez gidatzeak, gainera, ez du abiadura moteltzearekin zerikusirik, «martxa luzeak biraketa abiadura baxuekin erabiltzea da gakoa». Emaitza hauek, edonola, hirian eta herrien arteko bidaia laburretan lor daitezke, autobideetan aldaketa gutxi baitago gidatzeko moduan, «autobidean azkarrago edo mantsoago joateko aukera besterik ez dago; ikastaroa 50 kilometro orduko abiaduratik behera ibiltzen garenerako da baliagarria». Ecodriving ikastaroak lau orduko saioak izaten dira, teorikoak eta praktikoak. Klasean sartu eta materiala jaso ondoren, ikasle guztiek aldez aurretik ezarritako ibilbide batean gidatu behar dute eta, bakoitzari zenbateko abiadura eta kontsumoa izan duen neurtzen diote. Ondoren, eraginkortasunez gidatzea zer den eta kontuan hartu beharreko aholkuak entzuten dituzte, gero praktikan trebatu ahal izateko. Monitoreen erakustaldiak ikusi eta berriz ere bakoitzaren emaitzak neurtzen dituzte, lehenengo saioan lortutakoarekin alderatzeko. Emaitzak eskuan, azkenik, ondorioak azaltzen dituzte.   Oinarrizko Urratsak Lehen martxa. «Saihestu ez, baina ahalik eta gutxien erabili». Martxa luzeak. «Laugarrena, bosgarrena eta seigarrena ere erabili». Biraketa abiadura baxuak. «Autoak ez du sufritu behar, jarraitu egin behar du». Inertziaz baliatu. «Aldez aurretik emandako indarra erabili behar da».