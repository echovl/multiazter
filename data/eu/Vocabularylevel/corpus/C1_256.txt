Docutec Plastiko biodegradagarriak Merkeak eta arinak diren arren, urteak iraun ditzakete desagertu baino lehen. Datu bat: 2004an Espainian 240.000 tona plastiko kontsumitu ziren nekazaritzan. Ondorioz, degradatze-abiadura kontrola daitekeen plastiko berri bat lortu nahi da. Polimeroz inguraturik bizi gara. Zer esan nahi du horrek? Kaleko hizkuntza arruntean esanez, gutxi gorabehera plastikoz inguratuta bizi garela. (Barka nazatela polimeroen inguruko puristek, baina gaurkoan, argitu nahi dudana esplikatzeko, hurbilketa hori onartuko dugu). Plastikoak erabileremu askotan agertzen dira: ontzigintzan, paketatze-lanetan, eraikuntzan, nekazaritzan... Merkeak eta arinak izanik, propietate estetiko eta mekanikoak onak izateak ematen die horren erabilgarritasun handia. Baina badago arazorik euren inguruan. Plastiko arruntak egonkorrak dira, eta kanpoko erasoen aurrean urteak iraun ditzakete desagertu baino lehen. Horrek ingurumenari eraso garbia egiten dio, produktua jadanik beharrezkoa ez denean ez baita gauza erraza desagerraraztea. Plastikoen erabilera hain handia izanik, sorrarazten diren hondakinak ere oso ugariak dira eta gaur egungo gizartean ingurumenari errespetua dioten materialak bilatu behar dira. Helburu hori lortzeko, material biodegradagarriak deiturikoak ikertzen ari dira zientzialariak. Haietako askok jatorri mikrobiarra dute, hau da, bakterio batzuek sorrarazten dute plastikoa eta horrek biodegradakortasuna ematen dio materialari. 2004. urtean estatu espainiarrean 240.000 tona plastiko kontsumitu ziren nekazaritzan, eta kantitate hori kontuan izanik, degradatze-abiadura kontrola daitekeen plastiko berri bat lortu nahi da (Aimplas: Plastikoaren Institutu Teknologikoan hain zuzen ere). Zer du berritik material honek? Material honi esker, nekazaritzarako produktuak azkarrago helduko dira eta produktuaren tenperatura kontrolatu ahal izango da. Produktua babestu behar duen bitartean, plastikoaren degradatze-abiadura oso motela izango da, plastikoak bere propietateak gal ez ditzan. Plastikoaren babesa gehiago behar ez denean, nekazariak berak bizkortuko du polimeroaren degradatzea. Nola egin ahal izango du hori? Plastikoak berak biodegradatzea arinduko duen substantzia eramango du berarekin, eta urarekin kontaktuan jarritakoan hasiko da martxan prozesua. Plastikoa erabiltzen ari diren bitartean substantzia areagotzaile hori isolatuta mantenduko da, baina plastikoa bota behar denean, txikitu eta lurraren hezetasunak bizkortuko du biodegradatzea. Plastiko biodegradagarriak erabiltzeak abantaila ekonomikoak ditu. Batetik, plastikoa ez da lurretik kendu behar, eta, bestetik, ez da hondakin moduan tratatu behar izango. Plastikoa lurzorutik ez kendu behar ez izateak arindu egingo du nekazariaren lana. Gainera, askotan plastiko hori intsektizidaz edo ongarriz kutsatuta egongo da, eta kutsadura hori zabortegietaraino iritsiko da. Garatu berria den plastikoak bi abantaila nagusi ditu orain arte erabili izan diren polimero biodegradagarrien aldean: batetik, nekazariak berak erabakiko duela noiz desagerrarazi plastikoa; eta, bestetik, behar izan den bitartean materialak propietate egokiak mantendu ondoren, plastikoaren betebeharra amaitutakoan, erraz eta azkar degradatuko dela. Gainera, biodegradatzea azkarragoa da, nahi den momentuan aktibatzen baita, eta nahi den abiaduraz. Biodegradatze prozesuan ez du eraginik izango eguratsak, lurzoru motak edo landutako jakiak. Eta zein da plastiko zoragarri hau egiteko erabili behar den lehengaia? Ilarraren almidoia, hain zuzen ere. Ilarraren almidoi hori zuzenean erabil daiteke plastiko biodegradakorra lortzeko, inongo aldaketa edo erreakzio kimikorik jasan gabe. Beraz, produktua lortzeko prozesua bera ere garbiagoa da eta kutsadura gutxiago eragingo du.