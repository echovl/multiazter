Docutec Claude Iruretagoyena Claude Iruretagoyena koreografoa da eta Maritzuli dantza-konpainia zuzentzen du. Baionan jaio zen, familia euskaldun batean. Euskara da bere ama-hizkuntza, baina txikia zenean garai zailak bizi zituen euskarak eta frantsesarekin ordezkatu zuen bere ama-hizkuntza. Ez du oroitzen zehazki noiz gertatu zen. Oihana Prado (Kazeta5) Claude Iruretagoyena koreografoa da eta Maritzuli dantza-konpainia zuzentzen du. Baionan jaio zen, familia euskaldun batean. Euskara da bere ama-hizkuntza, baina txikia zenean garai zailak bizi zituen euskarak eta frantsesarekin ordezkatu zuen bere ama-hizkuntza. Ez du oroitzen zehazki noiz gertatu zen. Dantzari esker, ordea, euskara berreskuratzea erabaki zuen 80ko hamarkadan. Eta dantzaren eraginez ere, euskara alderatu behar izan zuen aurrerago, eskolak ematen hasi zenean. "Umeekin praktikoagoa zen frantsesez egitea euskaraz baino. Lan bikoitza eskatzen zidan". Dantzak, beraz, zirkulua ireki eta itxi zuen.  Egun, gutxi erabiltzen badu ere, bere semeak euskara ikasi du ikastolan eta Iruretagoyena harro dago euskara familian mantentzeaz. Zein da zure ama-hizkuntza? Euskara. Gurasoak eta aitona-amonak euskaldunak ziren, baina nirekin frantsesez egiten zuten. Politikoki garai zailak ziren eta euskara debekatuta zegoen. Noiz eta nola erabaki zenuen euskara berreskuratzea? 16 urte nituela, euskarak zuen balioaz jabetu nintzen. Baionako Aurrera dantza taldean sartu nintzenean, euskal kultura ezagutu nuen. Oso garai polita izan zen. Euskal dantzei buruzko ikerketa egin genuen. Astebururo Euskal Herriko herri batera joaten ginen. Euskal Herri osoa ezagutu nuen. Horrek begiak zabaltzeko aukera eman zidan eta euskara berriro ikasteko bultzada. Ezin dugu ahaztu politikoki oso giro nahasia zegoela, eta bete-betean harrapatu ninduen. 80ko hamarkadan Baionako AEK euskaltegian izena eman nuen, Euskadiko lehen euskaltegia zen. Josu Muguruza zen gure irakaslea. Egunero bi ordu eta erdi ematen genituen euskaltegian. Hamar bat ikasle ginen eta gure artean oso harreman polita sortu zen. Bi urte egon nintzen, umeei dantza-eskolak ematen hasi nintzen arte. Zerk bultzatu zintuen euskara ikastera? Dantzari esker hasi nintzen euskara ikasten, dantzak euskal kulturan sartzeko bultzada eman baitzidan. Zer izan zen zuretzat errazena eta zer zailena ikasteko garaian? Euskaltegian asko ikasi nuen. Oraindik gordeta ditut garai hartako apunteak eta harrigarria da orduan zenbat nekien. Gaur egun gauza asko ahaztu ditut. Zailena euskaltegitik kanpo hitz egitea zen, gure artean asko hitz egiten genuen, baina besteen aurrean akatsak egiteak lotsa ematen zigun. Bestalde, neketsua zen egunero lanetik atera eta euskaltegira joatea. Lanean nengoela ere ikasteko aprobetxatzen nuen eta ezin dut esan euskara ikastea kostatu egin zitzaidanik. Ikasi al duzu beste hizkuntzarik? Frantsesaz gain, euskara eta gaztelania ikasi ditut. Gaztelania dantzako eskoletan ikasi nuen, haurrekin. Ez dakit gaztelaniaz idazten, baina moldatzen naiz hitz egiteko. Eskolan ingelesa ikasi nuen, baina guztiz galdu nuen euskara ikasten hasi nintzenean. Zure ustez errazago ikasten al da hirugarren hizkuntza bigarrena baino? Zergatik? Bai, dudarik gabe. Nire semeak ikastolan euskara ikasi du eta etxean, berriz, frantsesa. Eta gaztelania ikasteko orduan, erraztasun handia izan du, nik bezalaxe. Nolako hizkuntza iruditzen zaizu euskara: polita, musikala, gogorra...? Zuberera oso musikala iruditzen zait. Horrez gainera, indartsua dela esango nuke. Euskal kultura oso antzinakoa da, bide luzea egin du eta gugana iritsi da; beraz, hizkuntza indartsua da. Zerk edo nork lagundu dizu gehien euskara ikasteko garaian? Euskararen alde lan egiten zutenek lagundu zidaten. Lehen esan bezala, euskal kulturan murgiltzeko aukera izan nuen eta giro horrek euskara ikasten lagundu zidan. Zer esango zenioke jendeari euskara ikastera animatzeko? Hizkuntza bat ikasteak gure burua ikaragarri aberasten duela. Euskara gure arbasoekin eta gure herriaren etorkizunarekin lotuta dago, eta ezin dugu galtzen utzi. Merezi du esfortzua egiteak, dantzaren bidez adierazteak ere ikaragarrizko esfortzua eskatzen duen bezala.  