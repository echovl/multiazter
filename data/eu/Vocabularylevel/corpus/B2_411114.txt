Docutec Erizainaren funtzioak zahar-egoitzetan Maider Ugartemendia¹Azken urteotan herrialde garatuetan emandako populazioaren zahartzearen ondorioz, osasun-arazoen eta arazo sozialen garrantziak gora egin dute. Populazioaren artean adineko pertsona da gaixotasun gehien pairatzen dituena, kronifikatzeko arrisku gehien duena eta askotan ondorio desatseginak jasango dituena. Erizaintza geriatrikoa Bestetik, ez dugu ahaztu behar bizi-itxaropenaren igoerak eta bizi-kalitatearen hobetzeak ere eragina izan dutela gizartearen bizimoduaren eta balioen aldaketan. Ondorioz, prestakuntza espezifiko baten beharra ezinbestekoa da, erizain geriatrikoaren espezialitatea hain zuzen ere. Espezialitate honen helburu nagusiak honako hauek dira: adineko pertsonen osasuna sustatzea, batetik, eta adineko pertsona gaixoak zaintzea, bestetik. Horretarako, ezinbestekoa da prebentzioa, zainketa integrala eta errehabilitazioa adineko pertsonaren beharretara egokitzea, bizi-kalitatea lortu eta adinari loturiko konplikazioak gutxitu daitezen. Gaur egun, adineko pertsonak beharrezkoa duen osasun-arreta egokia hainbat bidetatik jaso dezake, baliabide nagusiak hauek izanik: osasun-zentroak eskainitako arreta. arreta ospitalarioa: egonaldi laburra, ertaina edo luzea eskaintzen duten ospitaleak. eguneko zentroak. zahar-egoitzak. osasun-arreta pribatua etxebizitzan bertan edo zentro pribatuetan.Azken urteotan, aipaturiko eremu horietan erizainaren paperak garrantzi handiagoa hartu du, adineko pertsonen pentsaera-aldaketak bultzaturik. Hala ere, gure inguruan gutxi aipatzen da erizainek eskaintzen duten arreta zaharren egoitzetan, eta hori da, hain zuzen ere, jarraian azaldu nahi dudana. Erizainak zaharren egoitza batean dituen funtzioak oso zabalak dira, eta aldeak daude zentro batetik bestera zentroaren ezaugarri eta beharren arabera. Hala ere, oro har, funtzio horiek lau taldetan sailka daitezke: funtzio asistentziala kudeaketa/administrazioko funtzioa irakaskuntza-funtzioa ikerketa-funtzioaFuntzio asistentziala Funtzio asistentzialaren helburu nagusia adineko pertsonari osasuna mantentzen edo sendaketa lortzen laguntzea da, jarduerak egiteko gaitasuna bultzatu eta ahalik eta independentzia-mailarik handiena lortuz. Erizainaren ardurak, beraz, funtzio honen barruan, ondokoak dira: Adineko pertsonaren osasun/gaixotasun egoera aztertzea, eta informazioa eskuratu, aztertu eta interpretatzea. Banakako zainketak antolatzea, eskaintzea, koordinatzea, jarraipena eta ebaluazioa egitea, beharrak eta erizaintzako diagnostikoak kontuan izanik eta diziplina arteko taldean parte hartuz. Erizaintzako arreta: zaurien sendaketa, larrialdiko sorospena, laginen bilketa, bizi-konstanteen neurketa, gaixotasun kroniko eta akutuen jarraipena, medikazioaren prestaketa eta kontrolaz arduratzea, zenbait tratamenduren preskripzioa... Osasun-egoeraren aldizkako behaketa, arriskuei antzeman eta prebentzio-neurriak martxan jarri ahal izateko, bizi-kalitatea hobetzea eta autonomia mantentzea helburu direla kontuan hartuz. Zentro desberdinetako osasun-langileekin koordinatzea, zainketen jarraipena bete dadin. Heriotza-prozesuan arreta eta laguntza eskaintzea.   Kudeaketa/administrazioko funtzioa Funtzio honi dagokionez, aipatu beharra dago zahar-egoitzetan baliabideak eskasak izan ohi direla gehienetan; garrantzitsua da, beraz, horiei ahalik eta etekin handiena ateratzea. Erizainaren funtzioa, hain zuzen ere, baliabide materialen eta giza baliabideen kudeaketa egokia lortzea da, bere ardura izanik: Lanaren antolaketa. Kalitatezko zainketak eskaintzeko, prozesuan parte hartzen duten erizain profesionalak bideratu eta koordinatzea premiazkoa da. Protokoloak definitzea. Gastua arrazionalizatzea. Baliabide materialen kontrol eta kudeaketa: material ortopedikoa, oxigenoterapia, material sanitarioa... Hobekuntzaren bat ekarriko duten berrikuntza eta aldaketak sustatzea.   Irakaskuntza-funtzioa Funtzio honen helburua ezagutza, trebetasun eta gaitasunen transmisioan oinarritzen da, kalitatezko asistentzia eskaintze aldera. Komeni da jarduera horiek bi eremutan jorratzea: alde batetik, ikasle edo profesional berriak diren lankideak motibatzea eta ikasprozesua erraztea; bestetik, adineko pertsonari eta bere familiari ezaguerak eskaintzea, "bizi-estiloak" sustatu, osasun-programak garatu eta trebetasun-aldaketak errazteko. Hori lortu ahal izateko, oso garrantzitsua da erizainaren etengabeko prestakuntza eguneratzea. Ikerketa-funtzioa Azkenik, ikerketaren helburua zainketen hobekuntza sustatzea da, ikerketan parte hartu eta berrikuntzak proposatuz. Horretarako erizainari ikerketa egiteko aukera emango dion heziketa espezifikoa garatzea ezinbestekoa da; hala nola, metodologian, bioestatistikan, epidemiologian, hizkuntzetan eta teknologia berrietan oinarriturikoa hain zuzen ere. Bestalde, kontuan izan behar da erizaintzako ikasketek aldaketak izango dituztela denbora gutxian, eta ikerketak berebiziko garrantzia izango duela.