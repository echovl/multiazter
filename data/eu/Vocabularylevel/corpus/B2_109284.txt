Docutec Badator IRUTXULOKO HITZA, donostiarron egunkaria Otsailetik aurrera donostiarrok euskarazko egunerokoa izango dugu. IRUTXULOKO HITZAk IRUTXULO aldizkariaren lekua hartuko du, hamar urteko ibilbide oparoaren ondoren. Bagera Donostiako Euskaltzaleen Elkarteak, Berria egunkaria argitaratzen duen Euskarazko Komunikazio Taldeak eta hiriko gizarte eragileek elkarrekin sortutako enpresak kaleratuko du egunkaria. Hamargarren urteurrena bete berri du IRUTXULO aldizkariak. Urte horietan guztietan Donostiako berriak eskaintzeko lan eskerga egin du. Dena dela, Donostiako euskarazko komunikazio esparruak aspalditik bultzada berri baten beharra zuen. Izan ere, Donostiako informazioa egunero euskaraz jasotzeko orduan hutsuneak nabarmena izaten jarraitzen du oraindik. Hutsune hori betetzeko, hain justu, sortuko da IRUTXULOKO HITZA Donostiako euskarazko egunkaria. Urtarrilaren 19an kaleratuko da egunkariaren 0 zenbakia, eta otsailaren erdialdean egunerako martxa hartuko du IRUTXULOKO HITZAk. IRUTXULO aldizkariaren lekukoa hartuko du IRUTXULOKO HITZA egunkariak. Ez da ordezkapen soila izango, baina. IRUTXULO astekariaren esparrua betetzera eta zabaltzera baitator argitalpen berria. Bagera elkarteak komunikabideen alorrean orain arte egindako bidean urrats berria da. Urratsik esanguratsuena, ezbairik gabe. IRUTXULO aldizkariak urteotan egindakoaren balioa bere baitan biltzeaz gain, maiztasun handiagoa eta hedapen zabalagoa izango du-eta. IRUTXULOKO HITZA jasotzeko Egunkaria jaso nahi duten donostiarrek telefono zenbaki honetara deitu beharko dute: 943 30 43 46 (doan zabalduko dute etxeetara) IRUTXULO aldizkariko eta Berria kazetako harpidedunek automatikoki jasoko dute. Enpresaren osaketaBagera Donostiako Euskaltzaleen Elkarteak, Bertako Hedabideek -Euskarazko Komunikazio Taldea- eta gizarte eragileek enpresa sortuko dute elkarrekin IRUTXULOKO HITZA euskarazko egunkaria argitaratzeko. Enpresa berri horrek, beraz, hiru oinarri izango ditu. Bagerarentzat eta Bertako Hedabideentzat garrantzitsua da eragileen parte hartzea, herrian sustraitutako egitasmoa baita IRUTXULOKO HITZA. Euskalgintzako ordezkariek ez ezik, euskararen eta Donostiako euskarazko kazetaren alde egin nahi duten era guztietako elkarteek ere lekua dute aipatu enpresan. IRUTXULOKO HITZAren enpresan informazioaren alorrean esperientzia duten erakundeek osatuko dute bizkarrezurra. Ondorioz, Bagerak %40 izango du eta Bertako Hedabideak enpresak beste %40. Gizarte eragileek, Donostiako Berriak Kultur Elkartearen bidez, %20 izango dute. Administrazio Kontseiluko kideak enpresaren jabegoaren arabera banatuko dira. Egunkariaren ezaugarriakIzena:IRUTXULOKO HITZA. Formatoa: Egunkariarena. Egoitza: Bageraren egoitza. Katalina Eleizegi 36, behea (Puio). Kazetaritza: Kazetaritza eredu bereizgarria eta berezko estiloa. Hizkuntza: Euskara batua. Donostiako lexiko eta joskerekin. Maiztasuna: Egunero, asteartean izan ezik. Urtean lau astetan ez da kaleratuko: Aste Santuko astean eta hurrengoan eta urriko lehen bi asteetan. Orrialdeak: Egunero 12 orrialde, astelehenetan salbu. Astelehenetan, zortzi orrialde izango ditu. Beste eskualdeetan ez bezala, astelehenetan kaleratuko da, eta horretarako arrazoiak hiru dira. Batetik, asteburuan Donostian informazio asko sortzen delako. Bestetik, kirolei eta Realari garrantzia eman nahi zaielako. Eta azkenik, astelehenetan, donostiarrok prentsa gazteleraz irakurtzera derrigortuta gaudelako. Helburuak Donostiako informazio lokala egunero euskaraz ematea ez ezik, euskarazko komunikabideen erreferentzialtasuna lortzea ere du helburu IRUTXULOKO HITZAk. Eta, era berean, euskararen normalizazio bidean ere ekarpen garrantzitsua egitea. Euskaraz irakurtzeko eta komunikatzeko zaletasuna piztuz eta euskara sustatuz eragin nahi du, hain zuzen ere, euskararen normalizazio eta garapenean. Azken batean, Donostiako komunikabideen sarea osatu eta indartzeko tresna funtsezkoa izan nahi du IRUTXULOKO HITZAk. Euskaldunen %70engana iritsi nahi duEuskaraz irakurtzeko gai diren donostiarrak kontuan hartuta, euskarazko egunkariaren merkatu potentziala 70.000 lagun ingurukoa da. Denengana heltzea zaila denez, %70engana iristea du xede IRUTXULOKO HITZAk. Horretarako, 14.000-15.000 ale kaleratuko ditu. Etxeko postontzian jasoko du egunerokoa izena ematen duen guztiak. Doakoa izango da. Urtean 60 euroko borondatezko ekarpen bat ere ere eskatuko zaie hartzaileei, banaketaren gastuen zama leuntze aldera. Baina, esan bezala, doakoa izango da, eta izena ematen duen orok jasoko du. Oinarriak Gauza ororen gainetik, euskaltzalea izango da IRUTXULOKO HITZA. Euskararen aldeko jarrera sustatuko du Donostiako irakurleen artean. Dagokion lekutik, euskararen normalizazioaren alde ere egingo du lan. Euskararen alde dauden indar guztiak bildu beharko ditu Donostiako euskarazko egunkariak, baterakoi jokatuz. Bestalde, plurala, independientea eta orekatua izango da. Edukiak Hiri mailako informazioa eskainiko du IRUTXULOKO HITZAk; auzoetako informazioari arreta berezia eskainiz eta Udalean sortutako informazioa ikuspuntu eta estilo bereizgarria erabilita jorratuz. Kirolei, kulturari, iritziari eta gai sozialei ere tarte zabala eskainiko zaie. Umoreak ere bere txokoa izango du.