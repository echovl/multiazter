Docutec Hirien diseinua eta emakumeen segurtasuna Basaurin egin diren jardunaldi batzuetan hirien diseinua eta segurtasuna, bereziki emakumeena, aztertu dute. Bertan aritu den arkitektu baten iritziz, hiria beste modura diseinatuz gero seguruago litzateke. «Hirien diseinuak eta emakumeen aurkako indarkeriak lotura estua dute»   BASAURI Argiak, trafiko seinaleek eta beste hainbat faktorek leku bat seguruago edo arriskutsuago egiteko duten gaitasuna erakutsi zuten atzo "Emakumeen Hiri Debekatuaren Maparen" aurkezpenera hurbildu ziren arkitektoek. Hiria Kolektiboak, orain gutxi sortutako arkitekto taldeak, berretsi egin zuen Basauriko emakumeek zuten susmoa; hau da, hiriaren diseinua eta emakumeen aurkako indarkeria estu-estu lotuta daudela. Euskal Herriko bost arkitekto gaztek osatutako taldearen izenean, Oihane Ruizek azaldu zuen hiria «biztanleen beharren neurrira» egokitzeko beharra dagoela. «Bestela, arriskua dago, hiri askotan gertatu bezala, pixkanaka gune beltz horiek gero eta arriskutsuago egiteko. Horregatik, geure egin behar dugu ingurua. Bazterrean utzitako leku horiek, ilunak eta itxiak direnak, kolore biziz margotu beharko lirateke, berreskuratu. Umeentzako parke bat jarriz, esaterako. Beste hainbat gauza ere egin daitezke», haren arabera. Agintarien aldetik maiz axolagabekeria nagusitzen dela ere nabarmendu zuen Koldo Telleria arkitektoak. «Halako batean hirigintzako arduradun jartzen dute, eta, askotan, hitzak berak zer esan nahi duen justu-justu jakiten du. Aholkularitza lana egiteko jaio da gure kolektiboa. Hiriaren egitura askok uste baino garrantzitsuagoa delako», nabarmendu zuen. Areago joanez, hirien diseinua gizartearen isla dela ere gaineratu zuen Ruizek. Egungo egitura gehienek ez dute, haren ustez, pertsonen arteko harremana ahalbidetzen. Orain arte hirigintzaren lehentasuna ez dela herritarren segurtasuna bermatzea izan nabarmendu zuen, berriz, Isabel Velazquezek, Madrilgo Emakume Hirigileen Kolektiboko kideak: «Orain hasi dira, pixkana-pixkanaka, gisa honetako ekimenen bitartez, hiriak seguruagoak egiteko dinamikez hitz egiten eta proiektuak prestatzen. Emakumeak kalean lasai ibiltzeko, hiri seguru batean bizitzeko duten eskubidearen alde». Velazquezek adierazi zuenez, «erronka handia izan da guretzat proiektu honetan murgiltzea. Baina emaitzak errealak dira, eta egiteko modukoa da. Gure lanean generoaren alderdi hori txertatzea ez da gauza erraza», eman zuen iritzia. «Askotan, nahiz eremu pribatuetan oso feminista sentitu, gero luma hartu eta ikuspegi dominatzaileak gainditzen gaitu konturatu barik. Uste dugu naturalki diseinatzen ari garela, baina ez da horrela», esan zuen. Lehentasunak berrikusteko garaia dela ere uste du Velazquezek. «Zergatik jarri behar dira, esate baterako, negozio gizon-emakumeen beharrak egunero erosketak egitera joaten den hiritarraren aurretik?», galdetu zuen. Bestalde, «kaleko emakumeak» gisako izendapenak oraindik ere emagalduekin lotzen direla gogorarazi zuen, haren arabera, «kalearen espazioa geurea ere badela gizartean oraindik guztiz barneratu gabe dagoelako», erantsi zuen.  