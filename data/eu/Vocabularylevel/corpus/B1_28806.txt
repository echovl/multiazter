Docutec Beti prest? Zeri erreparatzen diogu ligatzerakoan? Fisikoari, nortasunari... Ligatzeko gomendio batzuk ere eskaintzen dizkizu testuak. Kalera irten eta zein handia den mundua! Mundu horretan, ordea, batzuek erakartzen gaituzte eta beste batzuek, ez. Zergatik? Zeri erreparatzen diogu, norbaiti amua botatzeko? Antza, bai mutilek, bai neskek, ligatzeko lehen urratsetan, bikotegaiaren fisikoari erreparatzen diogu. "Bai ederra aurrean dugun mutila! Gustura egingo nituzke zirriak berarekin ", esaten diogu belarrira lagunari. Baina, lehen momentuko lilura igaro ondoren, emakumeek, gizonek ez bezala, beste zerbait sakonagoa bilatzen omen dute. Topikoa dirudi, baina adituek hala diote eta gure irakurleen artean eginiko inkestak ere hori berretsi du.Adituen ustez, gizonezkoak itxurarekin itsutzen dira, eta ikerketen arabera, beraientzat, gorputzeko atal erakargarrienak ipurdia, titiak eta gorpuzkera dira. Hau da, planta oneko emakumeen bila ibili ohi dira. Emakumeak, oro har, ez dira ezpal berekoak. Hasieran, beraientzat ere itxura garrantzitsua den arren (begirada, gorputza, aurpegia...), neska baten bihotzean lekutxoa lortzeko, beste zerbait behar da. Zer bilatzen dute neskek bikotegaia aukeratzerakoan? Jantzia izatea, gozoa, atsegina, maitakorra, zintzoa, sentibera, erromantikoa, dibertigarria... Zerrenda luzea da. Luzeegia, agian. Udan aukera gehiagoUdan ligatzeko aukera gehiago dago. Beroaren eragina edo. Gainera, oporretan kezkak ahaztea eta ondo pasatzea gustatzen zaigu. Neska-mutilak arropa gutxirekin ibili ohi dira eta, zenbaitetan, ikusten dugunak 'bero-bero' jartzen gaitu. Hona hemen ligatzeko zenbait gomendio, aukera gal ez dezazun. Natural izan. "Ikasten ala lanean ari zara?", "uste dut inoiz elkar ikusi dugula..." eta horrelako esaldiak modaz pasatu dira. Atsegina izan zaitez eta kitto.   Umoretsua izan. Ligatzeko armarik onenetakoa da. Beraz, erabil ezazu. Ez izan tematia. Hobe da gauzak bere bidetik joaten uztea. Ondo ateratzen bada ongi, eta bestela... badira beste hamaika aukera. Ez izan gozoegia. Ondo dago erromantikoa izatea eta bikotegaia afaltzera gonbidatzea, baina ez ezazu gau osoa laudorio artean pasatu. Ez izan presarik. Ez da komeni presaka eta korrika ibiltzea, ligatzeko denbora behar da eta.