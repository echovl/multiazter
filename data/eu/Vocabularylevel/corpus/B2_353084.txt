Docutec Holterra Zer da Holterra? Bihotz-erritmoak jarduera normal batean duen etengabeko erregistroa da Holterra, normalean 24 orduz luzatzen dena. Beste izen batzuekin ere ezagutzen da proba hori: elektrokardiografia anbulatorioa, 24 orduko elektrokardiografia etengabea edo monitorizazio anbulatorio dinamikoa. Norman J. Holter izeneko kardiologoa hasi zen 1961. urtean gaixoaren EKG denboraldi luze samarretan eta modu anbulatorioan erregistratzen eta prozedura horri bere izena eman zitzaion. Eta ia berrogeita hamar urteotan, garapen handia izan du proba horrek, bai ikuspegi teknologikotik eta baita probaren baliagarritasun klinikoaren ikuspegitik ere. Hasiera batean, teknika hori bihotzeko arritmien ezaugarriak jakin eta diagnostikoa egiteko erabiltzen zen. Baina gaur egungo aurrerapen teknologikoei esker, iskemia miokardikoaren azterketan erabiltzen da, batez ere forma asintomatikoetan. Tresnaren pisua eta tamaina egunetik egunera txikiagoa da (modelo berriek 250 g-tik behera pisatzen dute), erregistroaren fidagarritasunean alerik ere galdu gabe. Pazientearentzat erosoa izateaz gain, ariketa fisikoa egiten ari den bitartean ere grabatzeko aukera ematen dute Holter monitore berriek. Holterraren funtzio diagnostiko garrantzitsuenetakoa zera da, ea pazientearen sintomak elektrokardiogramako alterazioekin benetan bat ote datozen ala ez erabakitzea. Sarritan frogatu ahal izan da gaixoak kontsultan aipatzen dituen sintomak ez datozela bat arritmiekin eta, aitzitik, arritmia askok, eta aski larriak askotan, ez dutela inolako sintomarik izaten. Eta panorama osatzeko, beste kasu batzuetan arritmien agerpena abiarazi dezaketen egoerak edo jarduerak detektatu izan dira pazienteak Holterra 24 orduz gainean eraman ondoren. Proba honek duen mugarik nabarmenetakoa da pazienteak batzuetan ez dituela, azterketa egiten zaion bitartean, bere sintomak sorrarazten edo eragiten dituzten alterazioak izaten. Hala ere, kardiologoarentzat baliagarria den informazioa erregistratuta geratuko da, probaren ondotik. Nola egiten da azterketa? Mugimenduan dagoen pertsonaren elektrokardiograma erregistratzeko gai den sistema batean datza Holter teknika, ondoren erregistro hori ikusi eta aztertzeko. Horretarako beharrezkoa den oinarrizko tresneria oso sinplea da: elektrodo batzuk (azalean itsasten diren partxe eroale txikiak), grabagailu bat eta elektroanalizagailu bat. Erregistroa denbora luzean egin behar denez (24 orduz normalean) eta pazienteak hara eta hona mugituz, eta bere bizimodu normala egiten jarraituko duenez, garrantzi handikoa da tresneria kalitate onekoa izatea: elektrodo egokiak, modu egokian ezarriak, eta larruazalean ere prestaketa egokia egitea. Elektrodoak bularraldean jartzen dira, eta bihotzeko erregistroaren monitore txiki batera lotzen dira. Monitoreak bateria bidez funtzionatzen du eta sakelan eraman daiteke edo lepotik zintzilik bestela, poltsa batean sartuta. Elektrodoak jartzen diren zonetako azala ondo-ondo prestatu behar da, alkoholarekin garbituz eta zona horietako ilea moztuz edo kenduz, beharrezkoa izanez gero. Elektrodoak zona batzuetan edo besteetan jarriko dira, pazientearen prozesu patologikoaren arabera eta azterketaren helburuen arabera. Behin tresneria prest dagoenean, bihotzeko jardueraren erregistroa jartzen da martxan, 24 orduz, pertsonak denbora horretan egindako jarduera guztiak apuntatzen dituen bitartean. Epea bukatu ondoren, erregistroa aztertzen da, bihotzaren jarduera eta pertsonak egindako lanak edo jardunak elkarrekin lotuz. Kasu batzuetan, eska dakioke pazienteari erregistroa eskuz aktiba dezala, sintoma jakin batzuk (esate baterako palpitazioak, bularraldeko mina edo bihotzeko erritmo irregularrak) sumatzen baditu. Ze prestaketa egin behar da azterketarako? Ez da aparteko prestaketarik egin behar Holter probarako. Medikuak erregistroko monitorea piztuko du beste ezeren aurretik. Jarraian elektrodoak berriro nola jarri behar diren erakutsiko dio pertsonari (badaezpada ere, horiek askatu edo eroriko balira), eta baita nola erregistratu behar dituen bere 24 orduko jarduerak ere. Pazienteari abisatu behar zaio kontu izateko kolpeekin, bat-bateko mugimenduekin, iman, manta elektriko, metal-detektagailu, eremu magnetiko eta horrelakoekin, eta saiatu behar duela tresna ez bustitzen. Horregatik, komeni da pazienteak tresna jarri aurretik dutxa edo bainua hartzea, Holterra gainean daraman bitartean ezingo baitu horrelakorik egin. Pazienteak bizimodu erabat normala egin behar du hurrengo 24 orduetan, eta txukun-txukun apuntatu beharko ditu tarte horretan nabaritutako edozein sintoma (zorabioa, mina bularrean, palpitazioak, etab.) eta grabazioak irauten duen bitartean egindako jarduera guztiak (lo egin, paseatu, irakurri, kirola egin,...) eta zein ordutan egin duen horietako bakoitza. Proba honek ez du inolako minik ezta molestiarik ere ematen. Dena den, erregistroko monitorea gorputzetik hurbil eduki behar denez, gerta liteke hori oztopo izatea pertsona batzuentzat lokartzeko. Noiz egin behar da Holterraren proba eta zertarako? Pazientearen bihotzak bere eguneroko jarduera normalaren aurrean duen erantzuna zer-nolakoa den jakiteko erabiltzen da Holter monitorea. Beraz, ondorengo indikazioak ditu proba diagnostiko honek: Kardiopatiak detektatzeko: era guztietako arritmiak, eta baita gaixotasun koronarioen kasu batzuk ere Sinkopeen (bat-bateko konorte-galeren) arrazoia aztertzeko Bularraldeko palpitazioen kausa zein den jakiteko Paziente jakin batzuetan (miokardioko infartua izandakoetan, edo miokardiopatiaren bat dutenetan) arritmia grabeak izateko arriskua ikertzeko Bihotzeko pauso-markagailuen funtzioa ebaluatzeko Bihotzak botika jakin batzuen aurrean duen erantzuna aztertzeko, gaixoari botika hori eman aurretik adibidez Gaixoaren 24 orduko jarduerarekin, bihotz-frekuentzian bariazio normalak gertatzen dira, erregistroan kardiologoak erraz identifikatzen dituenak. Holterraren emaitza normaltzat jotzen da bihotzaren erritmoan edo EKGren patroian aldaketa esanguratsurik gertatzen ez denean. Baina bariazio horiek anormalak izango dira gaixoaren eguneroko bizimodu normaleko jarduera eta ariketekin EKGn arritmiak agertzen direnean. Jabier Agirre, UZEI