Docutec Itziar Laka: "Elebitasunaren ukapen itsuan bizi gara" Hizkuntzalaria, ikerlaria eta irakaslea, nahiz eta berak bereizketarik egiten ez duen, dena bat ikusten duelako. Hizkuntza du lanabes, liluratu egiten duen lan-tresna. Dena den, erraz liluratzen den pertsona dela onartu du. Batez ere literaturak. Aitorpena egin du honen gainean: aberatsa banintz, irakurtzen eta irakurtzen emango nuke denbora. Luze eta zabal jardun du hizkuntzalaritzaz. Ondoren dituzu zertzelada batzuk. HABE.- Haurtzaroan ikasitako hizkuntzak burmuinaren alde batean kokatzen ei dira, eta hortik gorako besteak, beste batean... Itziar Laka.- Gutxi gorabehera horrelako zerbait gertatzen da. Esanak, baina, ez dira horretan hartu behar, estu-estuan. Kontuan eduki behar da zein baldintzatan jabetzen zaren hizkuntza horietaz. Ez da berdin erabat murgilduta zaudenean edota astean ordu batzuetan baino erabiltzen ez duzunean. Baldintza asko dago hor. Baina, oro har, egoera natural batean ikasten diren hizkuntzez ari bagara, hori egia da. Burmuinari dagokionez, haurtzaroan era batera gertatzen dira gauzak eta gero beste era batera. H.- Euskal Herrira etorrita, badira asko ama-hizkuntza bat dutenak eta gero eskolan beste bat ikasten dutenak. Beste hori ama-hizkuntzatzat hartzen al da? I. L.- Ama-hizkuntzak modu ezberdinean jaso ditzakezu. Zuk jaso ditzakezu jendeak normalean jasotzen duen ama-hizkuntza, baina jaso dezakezu beste bat familiakoa ez dena, eta hala eta guztiz ere beste batek ama-hizkuntza legez jaso duen ezagutza berarekin jaso dezakezuna. Maila berean? Ez dakigu. Horretarako egiten da ikerkuntza. Eta Euskal Herrian oso nekosoa eta mantsoa da. Egia da munduko leku askotan ez dela gertatzen gurean gertatzen den hizkuntza-egoera. Eta uste dut euskaldunontzat interesgarria izan beharko lukeela hor zer gertatzen den jakitea. Baina, ez dakigu. Ikertzaile gehiago beharko genuke... H.- Diru gehiago... I. L.- Ez da bakarrik dirua. Azpiegiturak, ikertzailearen ikasketekiko errespetua... langile asko bekadun dira hogeita hamarrak pasatxora arte. Ez dute kotizatzen, ez dute bajarik. Ikertzailea oraindik ez da serio hartzen. Lan gogorra egin behar da. Eta honetaz ari garela esan nahi dut, sarri gure kalterako, gauzak nola diren jakin aurretik iritzi sortuak izaten ditugula. Ez zaigu batere komeni hori. H.- Hizkuntzari behar besteko garrantzia ez diogula ematen pentsatzen duzu? I. L.- Honetaz orduak eta orduak eman genitzake berbetan. Ezaguna da euskaldunok badugula joera, nola esan, euskara jakin bai baina, beste batzuek egin dezatela berba. Horrelako hamaika gauza egiten dugu. Galdetuko bazenit, Euskal Herrian daukagun hizkuntzari buruzko ezagutza maila nolakoa da? Nik zera erantzungo nizuke: hobea izan liteke. Uste dut badagoela oso jende ona, kanpoan ikasitakoa, baina gero bueltatzen zarenean ba... Egunkaria irakurtzen duen edonork badaki, jakin, EHUk oso diru gutxi duela. Eraikuntza konpontzeko dirua behar duzunean, nekez jarriko duzu ikerkuntza egiteko. Hizkuntzari buruz jakitearen aldeko ahaleginak egiten ditugu gizarte moduan? Nik esango nuke ezetz. Egin genitzake oso ahalegin onak eta egoerak baditugu benetan serio lan egiteko. Zoaz Holandara, eta bertan ez dute elebitasunaren inguruko ezer, eta hala eta guztiz ere, momentu honetan institutu osoak dituzte hizkuntzaren alde eta aurpegi ezberdinak ikertzeko. Hizkuntzari buruz ikaragarri dakite. H.- Zergatik pertsona batzuek besteek baino arazo gehiago dituzte hizkuntzak ikasteko? I. L.- Hori oraindik ez dakigu. Baina, jakin nahi dugun kontua da. Nik badut gure ikerkuntza taldean mutil bat, Adam. Konbentzituta nengoen bermeotarra zela. Poloniakoa da. Nik adibide moduan jartzen dut askotan. Begira, hemen duzue elebidun bat berandu ikasi arren jaiotzetiko hiztuna dirudiena. Zergatik beste batzuek urteak eta urteak eman arren ez dute hori lortzen? Ez dakigu. Hori guztia buru barruan dago. Sumatzen hasiak gara elebidun onek jatorriz ezaugarri batzuk izan badituztela. Oraindik ezin da esan zer eta nola, hipotesiak baino ez ditugu. Nik uste dut hemendik 10-20 urtetara posible izango dela jakitea pertsona bat eta bestea ikusita nork duen zertan trebezia handiago. Zientzia fikzioa dirudi baina, dislexiarekin egiten da. "Hizkuntzak gure barru-barruan daude. Gure burmuinean daude, gure zati dira. Gure biologiaren parte dira" H.- Hizkuntza baten tripak arakatzea hizkuntzaren ikuspegi ezberdina ematen dizu? I. L.- Erabat. Begira, euskal filologian hasi nintzen ni. Gero Estatu Batuetara joan eta Noam Chomskyren inguruan asko ikasi nuen, eta gauzak beste era batera ikusten hasi nintzen. Euskal Herrira itzulita jabetu nintzen elebitasuna ondo ulertzea komeni zitzaigula. Ezagutzak aberastasuna emango digu, ez diogu arakatzeari beldurrik izan behar. Euskararen inguruan uste dut batzuetan elebitasunaren ukapen itsuan bizi garela. Euskaldunok elebidunak gara. Elebakarrik apenas gelditzen da. Hau errealitate bat da, eta hori ikusita interesatzen zaigu egiazki elebitasuna zer den jakitea. Gero hizkuntzekin gauza arraroa gertatzen zaigu. Pentsatzen dugu, mendebaldean oro har, hizkuntzak izpiritu bitxiak direla, hor inguruan dabilzkigunak, gugandik alboratuta. Materiarik bakoak, airean nonbait. Hizkuntzak gure barru-barruan daude. Gure burmuinean daude, gure zati dira. Gure biologiaren parte dira. Niretzat harrigarria izan zen jakitea kolpe batengatik hizkuntza gal dezakezula. Izugarria da. Afasia esaten zaio gaixotasun horri, eta istripuak tarteko, gero eta kasu gehiago dago gure artean. Horrek hizkuntzaren bestelako ikuspegia ematen dizu.     "Goiz batean altxatu eta ohar zaitez noraino garen hizkuntzazko izaki"   H.- Eta elebidun batengan zelan ematen da afasia, hizkuntza biak kaltetzen al dira? I. L.- Denetarik dago. Joan den mende hasierako teoriak izan, badira, baina esperientziak erakusten digu kasu kliniko ezberdinak daudela. Hau ez da matematika, hau biologia da. Baina, gauza bat esango dizut; gaur gaurkoz afasiak jo egiten bazaitu, errekuperazioa gaztelaniaz izango da. Euskarazko protokoloak ez dira erabiltzen nik dakidala. Batzuetan, bistan denez, borondate kontua da eta ez diru kontua. Harvard-en landu den protokolo berri bat egokitu eta euskaldundu dugu. Urteak daramatzat honi irtenbidea eman nahirik, baina, trabatuta dago. Antolakuntza kontua da. Osakidetzak eta unibertsitateak bat egin behar dute. Erreza dela pentsa dezakezu, baina, ez da. Eta egoera gogorra da oso afasiak jota dagoenarentzat. Froga egin ezazu zuk zeuk. Goiz batean altxatu eta ohar zaitez noraino garen hizkuntzazko izaki. Informazioa garraiatzeko erabiltzen dugula esaten da. Horretarako eta beste hamaika gauzatarako ere!   H.- Askok esaten du hizkuntzak kosmobisio zehatz bat ematen digula... I. L.- Honi buruz asko esan behar da. Ez da egia. Elebidun zaren aldetik egin dezakezu froga. Euskaraz eta gaztelaniaz berba egiten duzunean gauzak ezberdin ikusten al dituzu? Ez. Betiko adibidera joango gara. Inuitek elurra izendatzeko hamaika modu dituztela. Eta zenbat modu ditu eski-irakasle batek? Beste kosmobisiorik badute? Ez. Kontua da elur artean bizi direla eta guk begiratzearekin soilik bereizten ditugunak eurek izendatu egiten dituztela. Zati txiki-txiki batean arrazoi izan lezake. Baina, hizkuntzak ez ditu errealitatea antzematean horrenbeste baldintza jartzen.   H.- Koloreen adibidea hor dago... I. L.- Esaterako, mahoizko arropak niretzat azulak dira, eta "laranjak urdindu" egiten dira. Baina, izendatze kontua da. Koloreak berdin ikusten ditugu; ala mahoiaren koloreari urdina esaten dionak eta nik ezberdin ikusten dugu? Gauza da koloreak kontinuo bat direla, ez daude zatituta. Gutxi gorabeherako zatiketak hizkuntza bakoitzak egiten ditu. Horretarako joerak daude. Horrek esan nahi du ezberdin ikusten ditugula? Ez. Batzuek pusketak toki batean egin dituzte eta besteek beste toki batean. Besterik gabe.