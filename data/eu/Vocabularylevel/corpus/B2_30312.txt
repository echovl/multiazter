Docutec Irakurri Liburuan jakintza dago, jakintsuen hitza. Liburuari esker bidaia dezakezu. Tolerantziaren sinbolo ere bada liburua. Ametsa eta errealitatea elkartzen diren gunean ipintzen zaitu. Aitortu beharra daukat dexente irakurtzen dudala. Motibo askorengatik irakurtzen dut: emozionatzea gustatzen zaidalako, ikastea ere bai, eta batzuetan oso ondo etortzen zait artikuluxka hauek idazteko. Ez dakizue zeinen ondo pasatzen den liburu on baten konpainian! Ez dut lagun on batekin konparatuko; besteak beste, lagun onak oso gutxi izaten direlako, eta liburu onak, berriz, asko. Liburuan jakintza dago, jakintsuen hitza. Nik asko estimatzen dut jakintsuek hitz egitea, horrela gu ere pixka bat jakitunago baikara. Nahiago dut dakiena guztiokin konpartitzen duena, beretzat gordetzen duena baino. Liburuari esker bidaia dezakezu, paisaia paregabeak ikusi, kultura berriak ezagutu, historia bitxiak jakin...eta ezusteko handiak hartu. Batzuetan, burutik pasatu ere egingo ez litzaizkizukeen gauzak datoz; beste batzuetan alderantziz, mila aldiz pentsatu arren, esatera ausartu ez zaren kontuekin egingo duzu topo; orduan, emozionatu ere egiten zara. Tolerantziaren sinbolo ere bada liburua. Gure pentsamenduarekin bat ez datorren hamaika iritzi irakurriko dugu, eta inoiz ez gara jakitunago besteen ideiak errespetatzen ditugunean baino, inoiz ez da mundua ederrago ikusten denok kabitzen garela sinesten dugunean baino. Baina liburuaren bertuterik handiena hau da: ez da konformatzen zure jakinduria ugaltzearekin, baizik eta lehendik dakizuna eta ikasi berria nahastu egiten dira, ernalketa gertatzen da, eta hortik fruitu berria sortzen; orduan jakinduria gehiagoren jabe ez ezik jakinduria diferentearen jabe egiten zara, mundua berrinterpretatzeko klabeak ematen dizkizu. Ametsa eta errealitatea elkartzen diren gunean ipintzen zaitu.