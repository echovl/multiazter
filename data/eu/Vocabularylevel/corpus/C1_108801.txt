Docutec Paul Nicholson: "Giza ekintza guztiak pribatizatu eta negozio bilakatzeko arriskuan gagoz" EHNE sindikatuko Nazioarteko Harremanen arduraduna da Paul eta Nekazarien Bidea mundu mailako nekazarien mugimeduan EHNEren ordezkari lanak egiten dauz. Gure artean Palestinan egon zaneko egunengaitik da, batez be, ezaguna. Aitzol Uriarte: Paul Nicholson, hiru aste Ramalako setioan dauka izena liburuak, zer da berton kontatzen dana? Paul Nicholson: Liburua nahiko fidela da neuk bizi izan nebanarekiko. Setio egoera batean, jateko gitxi, ur gitxi, jente asko espazio txikian pilotuta, okupazino militarra eta amenaza militarra ikusten egunero... A.U.: Ze balorazino egiten dozu bizipen horren ganean? P.N.: Palestinakoa oso bizi-esperientzia bitala izan zan eta niri neuri asko eragin deust. Esate baterako, Yasser Arafat edo Colin Powelekin (AEBko Estatu Idazkaria) egon nintzan eta nik holako aukerarik inoiz ez dot izango barriro. Palestinan gertatutakoaren beste arlo inportantea zera izan da, mugimendu sozialok prozesu internazionaletan zelan parte hartu ahal dogun konturatzea. Mugimendu sozialak adituak izan gara manifestazinoak egiten, aliantzak sortu doguz, helburuak konkretatu doguz eta foro sozialetan proposamenak landu doguz, baina Palestinan lehenengo biderrez parte hartu dogu prozesu internazionaletan. Eta zelan ez, baloratu behar dan hirugarren arlo bat Palestinako egoerea da, bertako arazo politikoa eta okupazino militarrarena. A.U.: Yasser Arafat eta Palestinako Aginte Nazionala babesteko sartu zinien Mukatara, baina zelan suertatu zan zeu Ramalan egotea? P.N.: Palestinara Nekazarien Bidea erakundeagaz joan ginan. Nekazarien Bidea baserritarren mugimendu internazional bat da, egungo eredu ekonomikoaren eta nekazaritza politikaren aurka dagoana eta mundu guztiko ordezkariak biltzen dauazana, Hegoamerika, Afrika, Europa eta Asiakoak. Nekazarien Bidea-ko ordezkaritza bat joan ginan, Palestinako Herria Babesteko izena eukan talde zibil eta oso zabal baten barruan. Heldu ginanean palestinarrekiko zigor militar oso gogorra aurkitu genduan eta bigarren egunean, Ramalara joan ginanean, okupazino militarra etorri zan, tankeak sartu ziran kaleetan. Gure lehenengo helburua ospitaleak babestea izan zan, militarrak ospitaletara sartzen hasi ziran eta. Hildakoak eta zaurituak kaletik ekartzen be hasi ginan, ze militarrek ez eutsien lagatzen anbulantziei pasatzen eta azkenean Mukatan amaitu genduan. A.U.: Zelakoa da Palestinako egoerea? P.N.: Ezin larriagoa da, militar israeldarren estrategia genozida da. Nekazarien Bidea taldeko lez joan ginan baserri eta nekazaritza kontuak ikusten eta ikusi genduana izan zan militar isrraeldarrek ez deutsiela lagatzen baserritarrei lurra lantzen. Azkenengo urte bietan 600.000 arbola atara dabez lurretik, lurrak kamioietan sartu eta ostu egin dabez, iturriak estali... azkenean elikadura subiranotasunerako aukera guztiak moztu dabez, eta herri batek ezin dauanean jakirik ekoiztu ezin dau bere identidadea defendidu be, herri baten subiranotasunak eta elikadura subiranotasunak lotura zuzena daukie eta. A.U.: Nekazarien Bidea erakundearen barruan Hegoafrika, Palestina, Amazonia edo P.N.: Euskal Herriko baserritarrak dagoz, baina zer erlazino dago euren artean? Danak dirala baserritarrak, lehenik eta behin. Munduko biztanleen erdia baino gehiago baserritarrak gara, Euskal Herrian %4 izango gara, baina munduan zehar %50 gara. Guztiok daukagu, bestalde, politika eredu bardina: konpetitiboa eta liberala. Eta eredu hau bardina da bai Afrikan, bai Asian, Ameriketan edo Euskal Herrian. Efektuak desbardinak izango dira, baina eredua bera da. Hau da, azkenean, baserritarren krisiaren kausa eta krisi hau toki guztietan ikusten da. AEBetan, esate baterako, gaur egunean biztanleri osoaren %1 baino gitxiago dira baserritarrak eta pertsona gehiago dago kartzeletan baserrietan baino. A.U.: Azalduko dozuz Nekazarien Bidea erakundearen ezaugarri nagusiak? P.N.: Nekazarien Bideak ezaugarri argiak daukaz, neoliberalismoaren eta egungo nekazaritza-politikaren aurkakoak gara eta autonomo eta independienteak gara, eta baita oso pluralak be. Baserritar asko gara, 100 milioi baino gehiago, beharbada, eta mundu osoan daukagu errepresentazinoa. Beste karakteristika bat da baseko organizazinoa garala, ez daukagu egiturarik, mundu osorako langile bakarra daukagu. Horretaz aparte, emakumearen arloan oso sensibleak gara, baserritar munduan emakumeak oso paper garrantzitsua dauka eta. Beste ezaugarri bat aliantzena da, beste sektore eta organizazinoekin harremanetan gagoz. Hasiera-hasieratik hartu dogu parte Seattlen sortutako mugimenduan eta mundu mailako Foro Sozialen sarean be bagagoz. A.U.: Mundu mailako egoerea zelan islatzen da Euskal Herrian? P.N.: Euskal Herria ez da irla bat eta horreek politika bardin-bardinak daukaguz. Oraingo nekazaritza-politikearen ardatz nagusiak produktu merkea eta masifikatua dira eta berton be ondorio bardinak daukaz eta ondorio nagusia enpleguaren galera da. Beste inpakto bat janariarena da, ze gure ustez jatekoa lokala izan behar da. Janariak osasunagaz dauka loturea, baina baita be herri identidade bategaz eta hori galtzen gagoz. A.U.: Horregaitik animatzen dozue beti jentea herriko plazetan eta merkatuetan erosteko?P.N.: Merkatua esaten dogunean ez dogu azoka bakarrik esan nahi, merkatu ekonomiko lokala esan nahi dogu. Azoka be bai, baina denda txikien defentsea egin behar dogu. Hemengo produktuak erosi eta jatea denfenditzen dogu, produktu lokalak erosi eta jaterakoan kultura bat, ekonomia bat eta, azken finean gure bizitzeko modua, mantentzen ari garalako.