Docutec Juan Ignacio Perez Iglesias, EHU-ko errektorea, euskara-ikasle 2004. urteaz geroztik EHUko errektore da Juan Ignacio Perez Iglesias. Biologian doktore eta Fisiologiako katedraduna da. Gaztetan hasi zen euskara ikasten, euskaraz mintzatzea harreman-sarea zabaltzeko ezinbestekoa zela erabaki zuenean. Liburuek baino, lagunek murgildu zuten euskararen munduan; hain zuzen, unibertsitateko irakasle baten laguntzari esker ikasi zuela dio. Eta unibertsitatean eskolak euskaraz ematen hasi zenean, hizkuntza perfekzionatu zuen, "giltzurrunaren funtzionamendua azaltzeko hizkuntza ondo menperatu behar baita". 1. Zein da zure ama-hizkuntza? Gaztelania. 2. Noiz eta nola hasi zinen euskara ikasten? 1975ean hasi nintzen euskara ikasten, Portugaleteko euskara talde batean. Batxilerra ikasten ari nintzen. Unibertsitatean nengoela ere euskara ikastaro bat egin nuen. Baina batik bat, lagunekin hitz eginez ikasi nuen. Guztietan lagun jakin batek lagundu zidan gehien. Hortaz, esan daiteke, liburu artean baino, praktika eginez ikasi nuela euskara. 3. Zerk bultzatu zintuen euskara ikastera? Hasieran, kuriositateak bultzatu ninduen. Unibertsitatean sartu nintzenean, berriz, euskara ikasi ezean lagun asko galduko nituela ikusi nuen. Euskaraz mintzatzeak harreman-sare handiagoa izateko bidea zabalduko zidala erabaki nuen. 4. Zer izan zen zuretzat errazena eta zer zailena ikasteko garaian? Ez nintzateke ausartuko esaten zer izan zen zailena, baina esango dizut zer den errazena: harrigarria bada ere, hizkuntza bera da erraza. Eta argudio asko dauzkat hori azaltzeko. Euskara ez da zaila; euskara desberdina da. Jende askok, ordea, ezberdin izateak zaila izatearekin nahasten du. Gaztelaniarekin zerikusirik ez duelako esaten dute zaila dela, baina esango nuke gaztelania bera askoz ere konplexuagoa dela. Euskara erraza dela diot barne logika handia duelako; aditzak, esate baterako, ez dauka irregulartasunik eta behin paradigmak ikasiz gero ez dago konplikaziorik. Zailena, ordea, aditzaren baldintzak dira, batez ere, baldintza arraroak: iraganekoak, esate baterako. Uste dut horiek ez ditudala ikasiko bizitza osoan. Baina, horrek ez nau batere kezkatzen, ezagutzen ditudan euskaldun zaharrek ere gaizki erabiltzen dituztelako. Argi dago hobe dela ondo hitz egitea, baina iraganeko baldintzak gutxitan erabiltzen dira eta menperatzea ez da ezinbestekoa. 5. Ikasi al duzu beste hizkuntzarik? Ingelesa ikasi dut. 6. Zure ustez errazago ikasten al da hirugarren hizkuntza bigarrena baino? Zergatik? Uste dut baietz, baina ez nago oso seguru. Bigarren hizkuntza ikastea zailagoa da muga bat gainditu behar delako: zeurea ez den beste egitura bat existitzen dela onartu behar delako. Behin hori onartzen duzunean, burua zabaldu egiten duzu, bestelako ereduak daudela ulertzen duzulako.   7. Nolako hizkuntza iruditzen zaizu euskara: polita, musikala, gogorra...? Ezin diot adjektiborik jarri. Esango nuke hizkuntza guztiak iruditzen zaizkidala ederrak. Euskarazko zein gaztelaniazko olerki batzuk asko gustatzen zaizkit soinuarengatik. Bestelako hizkuntzak ez ditudanez ezagutzen, ezin dut baloratu. Batzuek, ordea, esaten dute hizkuntza batzuk besteak baino egokiagoak direla; frantsesa, esate baterako, oso literarioa dela. Baina alemanari buruzko gauza ikaragarri politak irakurri ditut askotan, nahiz eta askorentzat alemana gogorra izan. Hizkuntza bakoitzak bere alde onak dauzka. 8. Erraz pasatzen al zara zure ama-hizkuntzatik euskarara? Ez daukat batere zailtasunik, askotan konturatu gabe pasatzen naiz batetik bestera. 9. Zer egiten zenuen zure kabuz euskara lantzeko? Ezer gutxi. Lehenengo 15 urtetan ez nuen ahalegin handirik egin eta nire hizkuntza pixka bat zurruna zen. Duela 10 urte, berriz, euskaraz irakurtzeko interesa piztu zitzaidan eta asko hobetu dut. Baina ez dut ahalegin berezirik egin, irakurri badut interesatzen zitzaidalako izan da. Gero, eskolak euskaraz eman izanak asko lagundu nau. 10. Zerk edo nork lagundu dizu gehien euskara ikasteko garaian? Unibertsitateko irakasle batek asko lagundu ninduen bere garaian. Bestalde, euskaldun asko inguruan izatea oso lagungarria izan da. Eta unibertsitatea, nola ez. Giltzurrunaren funtzionamendua azaltzeko hizkuntza ondo menperatu behar duzu. 11. Zer esango zenioke jendeari euskara ikastera animatzeko? Ikasi ezean mundu oso bat galduko dutela. Horixe izan zen euskara ikastera bultzatu ninduen arrazoi nagusia. Gainera, irakurri dudanez, Euskadiko eliteak euskaldunak izango dira hemendik gutxira eta euskara ulertzen ez duenak asko galduko du, galtzen duena jakin gabe, gainera.