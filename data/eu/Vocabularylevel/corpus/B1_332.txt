Docutec Botere jokoa Mahai bat, dozena erdi lagun. Zerbitzariak mahai erdian utzi berri du entsalada erretilua. Nork banatu? Bost aukera aurkezten ditu idazleak. Zein aukeratzen duzu zuk? YOLANDA ARRIETA Mahai bat, dozena erdi lagun, beste hainbeste plater eta entsalada erretilu erraldoia aurrean. Entsalada nahasia da, tomate, letxua, atun, zainzuri, azeituna, arrautza, urdaiazpiko, langostino, azenario, alkatxofa, tipula, erremolatxa, soja kimu eta arto aleekin. Itxura aparta du entsaladak eta goseak amorratzen daude mahaikideak. Kasu honetan, ordea, gosea asetzea adinakoa da gustura egotea. Zerbitzariak mahai erdian utzi berri du erretilua, koilara-sardexka bikotea alboan dela. Mahaikideek hizketan jarraitzen dute, begi bata entsaladan, bestea lagunengan. Nork banatu? Aukera bat baino gehiago dago. Adibidez: Bat. Bakoitzak berea hartu eta ondokoari pasa. Arazoa? Erretilua handia da eta bidean koipez zikindu daitezke bai mahaia, bai mahaikideak. Bi. Bat jaiki eta besteek banan-banan hari pasa platera, ahoz gora adieraziz zer duten gogokoena. Arazoa? Bakar batek ase behar du denen gustua, eta bakar horrek noiz beteko du bere platera? Hiru. Entsalada mahai erditik mahai ertzera eraman eta mahaikide guztiak banan-banan pasa, bakoitza bere platerarekin, self-service batean bezala. Arazoa? Ondoko mahaietan daudenak molesta ditzakegu gure atzera aurrerekin. Lau. Zerbitzariari deitu eta berak bana dezala. Asmatuko al du bakoitzaren gustuekin? Bost. Erretilua itzuli eta banakako entsaladak eskatu. Zerbitzariak sei aldiz moztu dezake mahaiko hizketaldia. Zein aukeratzen duzu zuk?