Docutec 90 egunez etzanda 2538 bideoaren idatzizko aurkezpena. Bideoan azalduko den esperimentuaren berri ematen du. Grabitate ezari aurre egiteko esperimentuak dira. Grabitate ezak astronautei zein eragin egiten dien aztertu dute Frantziako Tolosan. Grabitate ezak astronauten osasunean zein eragin duen aztertu nahi dute zientzialariek, zeharo ahul itzultzen baitira astronautak espaziotik. Simulazioak egin daitezke lurrean hori lortzeko, eta hori da Europako Espazio Agentziak Tolosako MEDES espazio ospitalean egin duena. 28 boluntario ohean sartu eta etzanda egon dira, 90 egunetan gutxienez. Horrela egonda, euren gorputzak izan duen ondorioa nazioarteko espazio estazioan hiru edo lau hilabetez dauden astronautek jasaten dutenaren antzekoa da. Boluntario horien jarraipen zehatza eginez, astronauten osasuna hobetzea espero dute ikertzaileek. Sei graduko angeluan etzan dituzte boluntarioak. Posizio horretan egotea, grabitaterik gabe egotearen modukoa da. Espazioko egonaldi luzeetan gehien kaltetzen diren hiru gorputz funtzioetan ezarri dute ikertzaileek arreta: giharren gaitasunean, hezur masan eta sistema kardiobaskularrean. Europako ikertzaileek MIR espazio estazio errusiarrean egindako saioetan ikusi zuten astronautek hezur masa eta giharretako indarra galtzen dutela. Ikerketa horrekin, galerak neurtu nahi dituzte zientzialariek. Hiru taldetan banatu dituzte boluntarioak. Lehenengo taldeak ez du hiru hilabeteotan batere ariketa fisikorik egin, bigarren taldeak astean hiru aldiz egin ditu ariketa fisikoak eta hirugarren taldeko boluntarioek tratamendua jaso dute hezur ehunak sendotzeko. Datu guztiak bildu eta aztertu ondoren, astronautek espazioan egiten dituzten egonaldien baldintzak hobetzeko neurriak hartuko dituzte ikertzaileek. Horrez gain, lurrean ere gaixo edo istripua izanda luzaroan ohean egon behar duenari ere baliagarri izango zaizkio ikerketan probatu diren ariketa fisikoak eta botikak.    