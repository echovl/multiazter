Docutec Eliza sekta bihurtuko da Nafarroako apaiz ezagunarekin elkarrizketa. Jaso dugun atalean Elizaren inguruko iritzia ematen du. Jesus Lezaun Alberto Barandiaran.- Franco hil aurreko urte gogorretan, jite bereko beste apaiz zenbaitekin batera, Lezaunek borroka egin zuen injustiziaren aurka, eta bere inguruan zekusan askatasun grinaren alde. Bere herria Iruñeko Arrotxapea auzoko langileak ziren, baina baita Iruñeko langileak ere. Baita Nafarroakoak edo Euskal Herrikoak ere. Berari eta bera bezalako beste batzuei apaiz gorriak deitu zieten. Ezkertiarrak. Abertzaleak: Iruñeko artzapezpikuen mailu, eta polizia eta epaileen buruhauste. El Salvador elizan ematen zituen sermoiengatik 300.000 pezetako isunak pilatu zituen, eta behin hilabetez ezkutatuta egon behar izan zuen, Poliziak predikuak grabatzen zizkion eta. Azken urteotan, Fernando Sebastian egungo artzapezpikuarekin ika-mika gogorrak izan ditu, eta apaiz jarduteko debekuaren mamua gainean izan du behin baino gehiagotan. Kritikoa da oso egungo elizarekin. Marino Aierra edo Patxi Larrainzar bezala. Meza ematen du oraindik, laguntzeko, baina ez du elizarik. Artzapezpikuak ez dio uzten. Bere artikuluak erreferentzia dira ezkertiar askorentzat. Eta ez bakarrik fededunentzat. Posible da elizarik gabeko erlijiorik? Lezaun: Egon, badaude. Baina erlijio katolikoa oso hierarkikoa da. Eta are gehiago hierarkizatu dute, eta hierarkia ideologiaz busti dute. Sebastianek idatzi izan du apezpikua oro dela, eta apaizek haren esanak bete behar dituztela bere izenean. Elizetatik jendea botatzeko modua da, ezta? Lezaun: Horixe. Elizak gurpil zoroa sortu du bere baitan, eta ez daki hortik nola atera. Apezpikuek diote haiek oro direla, eta elizak ez duela inoiz huts egiten. Eta horren zurruna da, horren autoritarioa, gainerakoak panpina hutsak gara. Zu Iruñeko Apaiztegiko errektore izan zara. Mila apaizkume ere izan ziren zure garaian. Eta orain, hainbat herritan, apaizik gabe egiten ari dira mezak. Lezaun: Elizaren krisia handia da, oso handia. Badu bueltarik? Lezaun: Ezetz uste dut, eta, gainera, handitu egingo dela uste dut, arrazoiak oso sakonak direlako. Gurpil zoroan sartu dute, doktrinaren hutsezintasunarenarekin. Aita santu honek ezarri dituen egitura eta doktrina guztiak, gainera, talka egiten dute modernitatearekin, ez baitu modernitate hori inoiz onartu. Eliza, eta hori esan dute zenbait autorek, sekta bihurtuko da, ez bada jada bihurtu, etengabe murrizten ari delako. ... Nik ez dut sinesten. Zer esango zenidake, konbentzitzeko? Lezaun: Ez zuk eta ez askok ez dute inoiz sinestsiko, Elizak ez badu egiten Jesusek apostuluak predikatzera bidali zituenean esan zuena: «Ikus dezatela zuen zuzentasuna, eta, horrela, jaun zerukoa goretsiko dute». Nik gotzain guztiei esan diet: «Elizak horrela jarraitzen badu, hemen denek utziko diote sinesteari». Jendeak beti egingo dizkio bere buruari azken galderak, eta hori da erlijio sentimendua; beraz, erlijioa ez da inoiz galduko, baina Eliza honetan sinistea? Zeinek sinetsiko du, ba!