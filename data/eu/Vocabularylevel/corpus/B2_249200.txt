Docutec LANEAN TREBE: Justizia Administrazioko langileentzako trebakuntza-ikastaroak on-line Donostiako LEGAZPI 6 euskaltegiak on-line ipini ditu Justizia Administrazioko langileentzako trebakuntza-ikastaroak. Ikastaro hauek zertan diren eta zein ezaugarri nagusi dituzten jarraian azalduko dizuegu. Edozein modutan, ikastaroak oinarrizko helburu batzuk baditu eta horiek gidatuko dute ikasle-irakasleek egingo duten lan guztia: Helburu nagusia da Justizia Administrazioarekin eta Zuzenbidearekin lotutako informazio eta zabalkunde eskuorri, artikulu, liburuxka, hitzaldi, ahozko azalpen, irratiko debate edota solasaldiak... erosotasunez ulertzen trebatzea. Irakurri eta entzundakoaren laburpenak egiten ohitzea ahoz zein idatziz; besteek esandakoari oharrak jartzen trebatzea; nork bere ikuspuntua eta iritzia ematea... Ikastaro birtuala den aldetik, arreta berezia jarriko zaie mezu elektronikoei, foroetan parte hartzeari... Hortaz aparte, garrantzi berezia emango zaio arloko zalantzen inguruan azalpen sinpleak ematen trebatzeari. Era berean, hiztegi ugari ikasteko aukera izango du ikasleak; jariotasuna areagotu, ezagutza gramatikal oinarrizkoenak finkatu... Momentuaren eta helburuaren arabera, lana modu ezberdinetan egingo dute ikasleek. Jarduera batzuk bakarka egin beharko dituzte: testuak irakurri edo entzun, gauza txikiak idatzi... Baina, gehienetan, lan horiek taldekako azken ataza bati begira egongo dira pentsatuta. Ikaskideen lanak ere irakurri eta komentatu beharko ditu ikasleak hainbatetan. Gramatika eta hiztegia bakarka landuko dira gehienbat. Horretarako, lagungarri asko izango ditu ikastaroan, bai atazetan bertan txertatuak bai ikastaroak dituen atal berezituetan ere. Aurrez aurreko ahozko elkarreraginezko jarduerak saioetan egingo dituzte. 'Materialak erabilera desberdinetarako hierarkizatu eta sistematizatu ditugu' Joseba Ezeiza, Justizia Administrazioko langileentzako on-line ikastaroen arduraduna HABE.- Zergatik aukeratu zenuten on-line ikastaro bat diseinatzeko garaian lan-esparru hau? Joseba Ezeiza.- Buruan genuen ideia zen badagoela behar bat Administrazioaren barruan, ohiko ikastaroetatik aparte, laneko hizkuntzarekin lotuta. Epe labur batean hainbat eta hainbat langile laneko hizkuntzarekin harremanetan jartzea bada helburua, pentsatu genuen hau izan zitekeela bidea, ikastaro birtualen bitartez askoz ere ikasleria zabalagoa ase dezakegulako. H.- Legazpi 6 euskaltegiaren egitasmoa dugu hau. Zenbat irakasle ari da lanean ikastaro hauen inguruan? Nork sortu ditu moduluak? J. E.- Lanaren ardatza nire esku geratu da, baina gero izan ditut inguruan bi irakasle zuzenbidean lizentziatuak, laguntza handia eman didatenak, batez ere edukiak aukeratu eta lantzeko garaian. Horretaz gain, beste bi irakasle ere gaituta daude Internet bidezko tutoretzak eskaini eta ikastaroak eman ahal izateko. H.- Nola osatu duzue eduki horren antolaketa? Zenbat modulu daude eta zenbat ordu behar dira modulu horiek egiteko? J. E.- Material malgua egin nahi izan dugu. Berez, bost etapa daude ikastaro bakoitzean, bakoitzak hainbat ataza ditu eta ataza bakoitzak hainbat jarduera, mota desberdinetakoak, eta dena irizpide sistematiko batzuen arabera antolatu, hierarkizatu da. Honela, berdin antolatu ahal izango ditugu, adibidez, 30 orduko ikastaro azkar batzuk, minimoetara joko luketenak, edo erakundeak nahiz ikasle interesatuek hala nahi baldin badute, trebakuntza-prozesu luzeak. Langile horiek benetan beren eguneroko lanean dituzten beharrei begira, lan telematikoa eta aurrez aurrekoa tartekatuz. Trebakuntza-programa bat litzateke, poliki-poliki, pertsonalizatuz, eraikiko genukeena. H.- Esparru telematikoak abantailak eta mugak dauzka. Nola lantzen duzue ahozko trebetasuna? J. E.- Interaktibotasuna asko zaindu dugun osagaia da. Ataza guztiek daukate kontuan foroen eta eztabaida-guneen bitartez. Baliabide horiek idatziak dira, baina, egin berri diren ikerketek alde horretatik datu baikor bat eman digute: foro horiek ekarpen interesgarri bat egiten diotela ahozkoari. Eta gero, noski, aurrez aurreko saioak egongo lirateke. Kasu honetan aurreikusita daukagu modulu estandar batean astean behin taldetxo batekin elkartzea, baina beharren arabera alda daiteke. Beti ere kontratatzen den edo eskatzen den plangintzaren arabera egokitzeko aukera dago. H.- Hasita zaudete? Talderik baduzue? J. E.- Egin ditugun saiakera guztiak ohiko taldeetan ari ziren ikasleekin izan dira eta balio izan digute, batez ere, ikastaroa bera zorrozteko, sortzen ziren arazoak ikusteko eta zenbait irizpide argitzeko. Baina, berez, oraindik ez gara hasi. H.- Informatika alorreko ezagutza berezirik behar al da ikastaro hauetan aritzeko? J. E.- Oro har, plataforma erabiltzen jakin behar da. Horretaz gain, ikastaro hauek kaiera bat daukate ikasleek ikastaroan zehar interesgarri ikusten dituzten hitzak, esaldiak, testuak, gramatika-kontuak. jasotzen joateko. Tresna hau jaitsi egin behar du ikasleak ordenagailuaren disko gogorrera: formulario moduko pantailak dira eta ohitu egin behar du apunteak edo oharrak jasotzen bertan. Hortik aurrera ez dauka zailtasun handirik, ze kaiera hau Access programaren gainean egina dago. Korreo elektronikoz tutoreari bidaltzen badiote, tutoreak ikasle hainbaten kaierak bakarrera batera ditzake eta hortik aurrera berriro itzul diezaioke ikasleari kaiera bat osatuagoa, zuzendua edo konpondua. Beste ikastaro batzuetan egin behar izango ez duten gauza bat delako aipatu nahi izan dut. H.- Zer egin behar du ikasle batek honetan izena eman nahi badu? Nora jo behar du? J. E.- Oraingoz, euskaltegiak ez du eskaintza zabaldu. Zain gaude HABEk propio honetarako edo programa hauetara zein baldintza edo zein bide zabalduko dituen ikusi arte. Hortaz, hasi gara HABEren bitartez Justizia sailarekin harremanetan hurrengo ikasturteko eskaintzan ikastaro hauek sartzeko eta behin lehenengo ikastaroak martxan daudenean, gure buruan dagoena da eskaintza ikasle partikularrei ere zabaltzea. Baina, bere garaian egingo dugu honen zabalkundea. Argibide gehiago: Legazpi 6 Euskaltegia Guridi maixua z/g 20008-DONOSTIA Telefonoa: 943.21.99.07 legazpi6@euskalnet.net