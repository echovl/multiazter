Docutec Garaian garaikoak Gipuzkoako baserritarren kanpaina. EHNEk eta EBEL Emakume Baserritarren Elkarteak 'Azokak bizitu! Elikadurarekin-Osasunarekin ez jolastu' kanpaina hasi dute   Zer jan, hura izan dio esaera zaharrak, eta Amelia Jauregi EBEL Emakume Baserritarren Elkarteko lehendakariak esaera bere egin zuen atzo Donostian. Azokak bizitu! Elikadurarekin-Osasunarekin ez jolastu kanpaina hasi dute Gipuzkoako EHNEk eta EBELek. Baserritarrek euren produktuak saltzeko dituzten arazoak eta baliabideak jakinarazi nahi dituzte. Eneko Karrera Gipuzkoako EHNEko lehendakariak atzo esan zuenez, ez dute informazio hutsean geratu nahi, ordea. «Egutegi bat egin dugu, kontsumitzaileek garai bakoitzean zer produktu eskura ditzaketen jakiteko». Euskal Herrian asko izango dira, ziurrenik, negu gorrian marrubiak jan dituztenak. «Denok dakigu hemen neguan marrubirik ez dela ekoizten», adierazi zuen Karrerak. Hain zuzen ere, kontsumitzaileek gogoeta egitea nahi dute baserritarrek. «Herritarrek azoken gainbeheraren, horrek baserritarrei eragiten dien kaltearen eta multinazionalen inguruan hausnartzea nahi dugu». Kontsumitzaileengana heltzea da baserritarren helburua, baina azoketako arduradunak ahaztu gabe. «Administrazioek produktuak saltzeko zailtasunak jartzen dituzte. Horrek dakar, nolabait, azoken gainbehera. Eurekin ere hitz egingo dugu, noski». Karrerak atzo adierazi zuenez, «beharrezkoa» da eurentzat azokak bizirik mantentzea. «Nekazari txikientzat eta erdi mailakoentzat irtenbide izan dira eta dira azokak. Hain justu, jendearen ohitura aldaketekin, azokak folklore bihurtzearekin, nekazariok lana galdu dugu». Baserritarrek, euren ezinegona gizarteratzeko, hainbat ekitaldi egingo dituzte datozen egunotan. Gaur Azpeitian, bihar Ordizian, ostiralean Arrasaten eta larunbatean Tolosan. «Goizetan informazioa banatuko dugu, eta arratsaldeetan baserriko elikagaiei, elikadura osasungarriei eta eguneroko azoka eta azoka bereziei buruzko hitzaldiak emango ditugu». Helburua? Zer, noiz eta zergatik jaten dugun azaltzea eta ikastea