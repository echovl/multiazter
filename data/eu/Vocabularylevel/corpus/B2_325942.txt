Docutec Aireko argazkiak: Euskal Herria zerutik ikusteko Paisajes Fotografías aéreas izeneko enpresa madrildarrak aireko argazkiak ateratzen mende erditik gora darama. Hala ere, Euskal Herrian duen ordezkaritza ezezaguna da gutariko askorentzat. Bertan egiten duten lana eta eskaintzen dituzten zerbitzuak ezagutzeko asmotan jo dugu Alberto Lopez, Iker Olabarri eta Jagoba Zenonengana. Hona hemen, labur, esan digutena: Airetik argazkiak ateratzen dituzte Albertok, Jagobak eta Ikerrek, baina era honetara daukate banatuta lana: Jagoba argazkilaria da; Iker, hegazkin-pilotua eta Alberto, berriz, komertziala. Toki ezberdinetatik etortzen zaizkie aireko argazkiak ateratzeko enkarguak. Orduan, Albertok eskariak bideratu, hegaldien plangintza egin eta gainontzeko taldekideei esan egiten die zer egin behar den. Jagobak eta Ikerrek ibilbidea antolatzen dute, dauden hegaldi-planen arabera. Esan digutenaren arabera, Donostiako ordezkaritzatik Zaragoza eta Logroñoko komertzialei ere erantzuten zaie. Eta hegazkinarekin, berriz, Euskal Herria, Errioxa, Zaragoza, Burgos, Huesca eta Kantabriaren gainetik egiten dute hegan. Zein da ohiko eskaria? ALBERTO.- Eskaririk handiena erakundeetatik datorkigu: Foru Aldundiak, Udaletxeek, Eusko Jaurlaritzak... interes handia dute aireko argazkiak ateratzeko. Baina bada beste multzo garrantzitsu bat ere, lantegiena, hain zuzen: eraikuntza-alorreko enpresak, promotoreak, eta abarrak dira garrantzitsuenak. Beraz, ia arlo guztiak hartzen ditugu, baita partikularrak ere. Eta zein da hauetako bakoitzaren interesa? A.- Erakundeen aldetik, lur-lanak daudenean, batez ere, eta jarraipena egite aldera, maila urbanistikoan ematen diren aldaketak jaso nahi izaten baitira. Enpresek, berriz, eraikinaren argazki on bat nahi dute publizitaterako: katalogoak, web orria... Eraikuntzan ere bai: lanaren jarraipenaz gain, nork bere enpresaren publizitatea egiteko ere erabiltzen dituzte argazkiak, saltzeko. JAGOBA.- Partikularren kasuan, apetatsuak ere badira, bere etxearen argazki bat nahi dutenak edo. Horretaz gain, herri guztietako argazkiak ditugunez, bada bere jaioterriko argazkiren bat nahi duenik, esaterako. Nola daude sailkatuta argazkiak? A.- Argazkien negatiboak Madrileko egoitzan daude, ordena kronologikoan antolatuta eta hemen daukagun artxiboan herrialdeka daude. Horren barruan, alfabetikoki, motiboka. J.- Gaur egun milioi bat eta ehun mila negatibo baino gehiago dago. Hori horrela, sailkapen egoki bat behar da nahi den argazkia topatu ahal izateko. Formatu digitalean al dituzue argazkiak? J.- Bai, baina hala ere, asko erabiltzen ditugu negatiboak, oso kalitate handikoak direlako. Eskari bat iristen zaizuenean, zein da zuen lan egiteko ohiko modua? J.- Bulegoan Alberto eta biok egoten gara, Iker gehiago mugatzen da pilotu-lanetara. Eguraldiaren arabera antolatzen dira ibilbideak, nahiz eta asko inprobisatu behar izaten dugun. Izan ere, askotan gertatzen zaigu, adibidez, toki jakin baterako eguraldi ona iragarrita egon eta gu iristen garenean, behe-lainoarekin topo egin. Kasu horretan, beste toki batera jo behar dugu, noski. Nondik ateratzen da zuen hegazkina? J.- Hondarribiatik. Oso lan kaotikoa al da, antolatzen zaila dena? J.- Ez pentsa. Gertatzen dena da aste osoan zain egon beharra daukagula. Gerta baitaiteke iganderako iragarpena txarra izatea, baina igandea iritsi eta oso eguraldi ona egitea. Zer egiten duzue horrelakoetan? J.- Jaiki, pilotuari deitu, aireportura joan eta lanera! A.- Berez, laneko materiala prest dago. Beraz, ez da aparteko arazorik sortzen, baina gure lanean eguraldiaren menpe gaude erabat. Gainera, aireko argazkiak ateratzeko behar den eguraldia ez da paseatzera ateratzeko bezalakoa, egun garbia eta haizerik gabekoa behar dugu. J.- Gure inguruan, egunik garbienak hego haizea dagoenekoak dira, baina horiexek dira arriskutsuenak hegan egiteko. Ondorioz, ipar aldean oso zaila da egun ona izatea hegan egin eta argazkiak egiteko. Dena dela, eguraldiaz gain, badira kontuan hartu beharreko beste hainbat gauza, ezta? J.- Bezeroak bere etxearen argazkia ahalik eta gertuenetik ateratzea nahi du, noski, baina aeronautikak ere baditu bere legeak eta pilotua ezin da jaitsi berak nahi adina edota nahi duen tokian. Eta ez da hegazkinean doanaren segurtasunagatik bakarrik. Izan ere, hegazkina erortzen bada, inguruko guztiak ere arriskuan baitaude. Edonola ere, oso segurua dela esan daiteke. Nik neuk ezusteko handiagoak izan ditut errepidean hegan baino. Gure kasuan, denbora asko daramagu lan hau egiten eta beraz, badakigu zer egin daitekeen eta zer ez, kontrolpean daukagu dena. Zein izan da argazki bat ateratzeko garaian izan duzun ezustekorik handiena? J.- Norbait agurtzen azaltzea, akaso, baina urruti samar izaten denez, ez du garrantzirik izaten argazkia ateratzeko garaian, ez baita apenas bereizten. Egia da zenbaitetan laino solte batzuk daudenean zuk atera nahi duzun lekuaren gainean jar daitekeela horietako bat. Horrelakoetan, itxoin egin behar da, laino hori joan arte eta hurrena etorri baino lehen argazkia atera. Nola ateratzen duzu argazkia? J.- Hegazkinaren saihetsetik ateratzen dut argazkia. Normalean, hegazkinaren segurtasun-uhalaz lotuta nago, baina zenbaitetan, argazkia ateratzeko garaian, askatu ere egiten dut, traba egiten badit. Edozein modutan, ez naiz kabinatik ateratzen, leihatilatik egiten dut lan. Gustuko lana al duzue? A. eta J.- Oso lan polita da, Euskal Herria goitik ezagutzeko aukera eskaintzen duena. Era honetan, lekurik ezkutuena ere ikus dezakezu, lurretik ikusteko aukerarik ez dagoena, askotan. Oso lanpetuta ibiltzen al zarete, hau da, enkargu asko izaten al dituzue? A.- Lan handia egiten dugu gure ordezkaritzan, egia esan, nahiz eta gaur egun pirateoa ere ematen den. Azalduko al diguzu zertan den hori? J.- Kontua da badela hainbat jende, parapentean eta dabilena, argazkiak atera eta merke-zuhurrean saltzen dabilena. Zorionez, ez da aparteko arazorik sortzen, baina egia da gogaikarria dela. Zuek argazkiak ateratzeko nolabaiteko esklusiba al duzue? A.- Ez, esan daiteke enpresa aitzindaria izan dela gai honetan, 52 urte baitaramatza lan hau egiten eta oraindik ere negatibo guztiak jasota dauzka. 1959-60 ingurutik hasi eta gaur egun arteko herri guztietako argazkiak ditugu. Baina, kontua da aireko argazkiak atera ahal izateko, kiloka paper sinatu beharra dagoela, Abiazio Zibilak hala eskatzen duelako, besteak beste. Gainera, baimena eskatzen hasi aurretik, hegazkina erosi behar duzu, non eta oraindik ezin duzun hegan egin. Hori horrela, zail gertatzen da gaur egun gurea bezalako enpresa bat martxan jartzea. Informazio gehiago nahi duenak: Posta elektronikoa: donostia@paisajeseSPANoles.es tf: 943 462625; Isabel II, 22-Donostia