Docutec Zer egin ahoko usain txarra kentzeko? Ahoko usain txarra kentzeko aholkuak datoz lehen zatian. Ondoren zein janarik laguntzen duten usain txarra kentzen azaltzen digu. JABIER AGIRRE/ Ahoko usain txarrari, hats (edo kirats) ezatsegin horri, halitosia esaten zaio. Usain txar horrek gero eta gehiago eragiten dio jende askoren bizitza sozial eta profesionalari, eta, horrexegatik, egunetik egunera jende gehiago joaten da dentistarengana, arazo horren garrantziaz jabeturik. Beste ezeren aurretik, ahoa saneatu behar da, hortzoietako hanturak, txantxarrak eta gainerakoak tratatuz (baleude). Baina bestelako kausak ere tratatu behar dira: diabetea, infekzio orokorrak, etab. Jan-neurriko proteina-kopurua gutxitzea gomendatzen da, jatorduen artean tarte handiak ez egitea, elikagai usaindunik ez ahoratzea eta ur ugari edatea, ahoa gehiegi ez lehortzeko. Bestalde, kafea, alkohola eta tabakoa uztea, edo, bederen, gutxiago hartzea komeni da. Ahoa ongi garbitzea ezinbestekoa da: hortzak behar bezala eskuilatu behar dira, eta baita mihia ere. Mihia garbitzeko, eskuila bera nahiz mihi-garbigailua erabil daitezke. Hasieran, goragalea eragin dezake, baina ez etsitzea eta metodo horrekin jarraitzea garrantzi handikoa da, mihi zikina izan ohi da-eta usain txarraren arrazoi nagusia. Bestalde, hortzetako pastak edo kolutorioak bakterioen kontrako substantziak edukitzea komeni da. Produktu horiek betiere dentistaren aginduz erabili behar dira: hasieran egunean bitan, eta, adituaren aginduei kasu eginez, pixkanaka dosia gutxituz joan. Beste soluzio bat da usaina disimulatzen duten produktuak erabiltzea, erregaliza edo mentola, esaterako. Baina horien eraginak gutxi irauten du, eta, gainera, ez dute arazoaren sustraiaren kontra egiten. Ahoko usain txarrari aurka egiteko jakirik onenak Ahoa barrunbe itxia eta hezea da, eta, beraz, bakterioak erraz kontzentratu eta ugaltzen dira. Bakterioak neurriz kanpo ugaltzen direnean, halitosia agertzen da. Janari batzuk oso baliagarriak dira arazo horren kontra. · Sagarra. Dentifriko naturala esaten diote. Otordu bakoitzaren ondotik sagar bat jatea da bakterioak kanporatzeko eta usain txarra kentzeko modurik onena. Hortzoiak garbitzeko ere aproposa da. · Menda. Sendabelar honek ezaugarri antiseptikoak dituenez, ahoan pilatzen diren bakterioak uxatzen ditu. Infusioan har daiteke, edo entsaladan, edo postreetan. Otorduen ondotik menda-hosto freskoak murtxikatzea ere ideia bikaina da. · Marrubiak. Garbitzaileak dira, oso freskagarriak eta aromatikoak izateaz gain. Hortzak eta hortzoiak horiekin igurztea ere oso ona da. . Limoia. Garbitzailea, freskagarria, antiseptikoa eta desinfektatzailea da. Zukua hartzea komeni da, hutsik edo urarekin nahiz eztiarekin nahasian. Dena den, ahoko ultzerak izanez gero, ez erabili limoirik.  