Docutec 2004, Arrozaren Nazioarteko Urtea: "Arroza bizitza da" 2004.a Arrozaren Nazioarteko Urtea da. Izan ere, Arroza bizitza baita munduko populaziorik handienentzat, eta errotik lotuta dago gizarte askotako kultura-ondarearekin. Munduko biztanleen erdia baino gehiagok arroza dute funtsezko elikagai. Asian bakarrik, 2.000 milioi pertsona baino gehiagok arroz-soroetatik eta arrozaren inguruko produktuetatik ateratzen dute beren kaloria-kontsumoaren %60-70a. Funtsezko janaria da azkar baino azkarrago hazten ari den Afrikan, eta hil ala biziko garrantzia du elikatzeko segurtasunerako, eta errentarik apalenak eta jaten-defizitak dituzten herrialde askorentzat. Arroza oinarri duten produkzio-sistemak eta uzta ondoko horren manipulazioak lan asko ematen die garapen-bidean dauden herrialdeetako herrixketan bizi diren 1.000 milioi pertsonari. Munduko arroz-kopuruaren bostik lau garapen-bidean dauden nekazari arruntek egindakoa da. Beraz, argi dago arrozaren ekoizpen -sistemek eraginkorragoak izan behar dutela garapen ekonomikoa lortzeko, eta munduko gehienei bizi-kalitate hobea eskaintzeko. Arrozaren ekoizpen-sistemen produktibitatea areagotzeak asko lagunduko du gosea kentzen, pobretasuna gutxiagotzen, nazioen jaten-segurtasuna bermatzen eta garapen ekonomikoa gauzatzen. FAOren ustez (Nazio Batuen Elikadura eta Nekazaritza erakundea), garapen-bidean dauden herrialdeetan gutxi gorabehera elikatu gabeko 840 milioi pertsona 'bizi' dira, horien artean 200 milioi ume baino gehiago. Elikadura txarrak asko zailtzen du garapen ekonomikoa. Hala ere, muga larriak daude arroz-produkzioan: uzta-hazkuntzaren beheranzko tasa, eskulan-eskasia, sexu-diskriminazioaren inguruko gatazkak, instituzio-mugak eta ingurugiroaren kutsadura. Gose handiak, pobretasuna eta elikadura txarrak ingurugiroa babesten badute ere, pertsona eta nazio guztien partaidetza eskatzen du arazo horrek. Eskualdeen eta pertsonen desberdintasunek eta arroz-produkzioan oinarritutako sistemekin zerikusirik duten baliabideek planteamendu globala exijitzen dute, lekuan lekuko partaidetza eta nazioartekoa gauza daitezen. Arroza eta kultura Orain dela milaka urte, Asiako Ekialdetik eta Hegoaldetik heldutako jende asko ibaien deltetan jarri ziren bizitzen, eta arroz basa eta berezkoa ateratzen zuten. Lur busti horietan egindako arroz-laborantzak asko lagundu zion populazioaren hazkuntzari, eta horrek gizartearen eta zibilizazioaren garapena ekarri zuen. Lehen bezala orain, arroza egiteak eskatzen duen lana izugarria da: terraza-sistemak eraiki behar dira laborantza-eredu hori lur-erosioari nolabait egokitzeko; lur-jauziak ere izaten dira eta horrek herritar guztien lankidetza eskatzen du. Arrozak bildu egin du jendea, garbi ikusten da hori Mekong ibaiko delta zabalean kultura desberdinetako jendetza bildu baitzen lurretik bizitzeko, eta bere labore nagusia lantzeko. Gainera, arroz-soroen sistema batzuetan urari leku itxi batean eutsi behar baitzaio, hango parajea berezi bihurtu da. Alderdi askotatik begiratuta, arroza lantzeko eta jasotzeko ahaleginek komunitate-egitura jakin batzuk sortu ditu, baita arrozaren inguruko kultura ere. Arrozaren eta pertsonen arteko harremanek abestiak inspiratu dituzte, pinturak, narrazioak eta komunikatzeko beste moduak. Festak egiten zaizkio arrozari eta horren laborantzari, adibidez Lurraren Iniziazio Festa ospatzen dute, arroz-zikloaren hasieran. Antzinatean, arroza Jainkoaren dohain zuten Asiako enperadoreek eta erregeek. Japoniarrek gaur egunean ere 'ama' deitzen diote arrozari, eta arroz-laborariak landaren eta herri-kulturaren zaintzaileak direla esaten dute. Mendeetan zehar, arrozak markatu ditu kultura eta jateko ohiturak. Mota askotako arroza egiten baita, zapore eta gustuko anitzeko arroz-motak daude. Arroza sarritan arrainarekin, okelarekin edo eltzekariekin jaten da. Adibidez, herrialde asiarretan arroza eta arraina jateko ohiturak arroz/arrain izeneko elkarte bat sortu du. Kolonbian, berriz, tipikoa da arroza indabekin jatea. Arroz-produkzioaren eta arrantza-industrien harremana oso estua da. Kultura mailan duen garrantzia antzinako tai eta Angkor Wat zibilizazioetako atsotitzetan islatzen da: 'Arroza soroan dago, arraina uretan'. Arroza eta eltzekariak (babarruna, dilista eta garbantzua, adibidez) munduko leku askotako sukaldaritzaren ezaugarriak dira, hasi Cajunetik eta Mexikoraino, Ekialde Ertainetik Europa Hegoalderaino. Arroza da oinarrizko elikagaia behartsuentzat herrialde askotan. Azpimarratzekoa da ia kultura guztiek badutela arroza jateko beren estilo propioa eta errezeta asko munduko kultura-ondare bihurtu direla. Orain dela ehun bat urte, arroza ia-ia arrotza zen Kalifornian, baina gaur egun arroza da nagusi Sacramentoko paraje kulturalean eta politikoan. Elurrez estalitako Alpe zurietan oso bizipen berezia sentitzen dute Italiako Iparretik joaten diren bisitariek. Eskualde hori da, hain zuzen ere, mundu osoan hain estimatua den 'risottoen' eta arroz-plater famatuen 'santutegia'. Udako bero-galdatan Niloko deltan arroz-soroetako freskuran bilatzen du jendeak babesa. Arroz-terrazen bihurgune amaigabeak nabarmentzen dira Asiako paraje askotan. Hain berezia da hori, UNESCOk Filipinetako Banawe-ko terrazak munduko kultura-ondare izendatu dituela. Ahalegin asko ari dira egiten arrozetan oinarritutako beste produkzio-sistemak kontserbatzeko, eta Munduko Kultura Ondare izendatzeko. Arroza eta elikadura Arroza da funtsezko elikagaia Asiako eta Ozeano Bareko 17 herrialdetan, Afrikako 8tan, Hego Amerikako eta Karibeko 7tan eta Ekialde Hurbileko batean. Garapen-bidean dauden herrialde guztiak kontuan hartuta, energia-kontsumo osoaren %27a da arroza, eta elikadura-proteinen %20a. Hala ere, arrozak elikadura-energia garrantzitsua badu ere, ez da hain aberatsa aminoazidotan, eta funtsezko mikro-elikagai gutxi ditu. Gaur egun, 2.000 milioi pertsona baino gehiagok mikro-elikagai gutxi hartzen dute. Elikadura txarrak gaztetxoen ikasteko gaitasuna gutxitzen du, helduen produktibitatea murrizten eta garaia baino lehenago hiltzen da jendea, batez ere umeak eta emakumeak. Beraz, garrantzizkoa da arrozak elikatzeko duen ahalmenaren ingurukoez hausnartzea. Arroz-moten nutrizio-ahalmenari buruzko dokumentazio gehiago lortzea beharrezkoa baldin bada, aski garbi dago arroz-mota guztiek ez dutela elikatzeko ahalmen bera. Genetika-aldaera askotakoa da arroza; Oryza sativa L. espezieak milaka azpi-espezie ditu: indiarra, japoniarra, japoniar tropikala, likatsua eta usaintsua. Afrika Mendebaldarrean, O. Glaberrima Steud espeziea jaten da beste askoren artean. Ikertu diren espezie bakanetan, burdina eta zink-kantitatea 1-6 mg-koa da eta proteina 5-14 mg-koa 100 arroz-gramoko. Teknika hobeto erabiliz arroz elikagarriagoak lortzea onuragarria izango litzateke gaizki elikatzen direnen kopurua murrizteko. Normalean, tradizio eta lehentasunengatik, eho egiten da findu gabeko arroza jateko. Horrek egosteko behar den denbora gutxitzen badu ere eta iraungipena areagotzen, beste elikagai asko ez dira aprobetxatzen: proteinak, zuntza, koipea, burdina eta B bitaminak. Herrialde askotan lurrundu egiten dira arroz-aleak berez dauzkan gai elikagarriak kontserbatzeko. Erabil daitezke sendotze-teknikak, aleek berezkoa dituzten bitaminak eta mineralak areagotzeko. Zoritxarrez, praktika ez da gehiegi zabaldu arroza jaten den herrialde askotan, hori prozesatzeko egiturarik ez dagoelako. Arroza eta ingurugiroa Uraren kudeaketa funtsezkoa da arroz-produkzio jasangarriak sortzeko, batez ere arroza delako ur-azpian bizi daitekeen funtsezko zereal bakarra. Milaka urteetan naturako presioak, adibidez, lehorteak, uholdeak, elikagarrien tentsioak, tentsio biotikoak eta gizonen parte-hartzeak garrantzizkoak izan dira arroz-mota desberdinak eta ekosistemak sortzeko. Arrozaren dibertsitatean oinarrituta, arroz-agronomoek eta ekologistek sailkapen-sistema batzuk proposatu dituzte, eta horietan gehien erabiltzen diren arroz-motak eta urarekin zerikusia dutenak bost kategorietan sailkatzen dira: lehorreko behe-lurrak, ur sakonak, itsasgorak bustitzen dituen lurrak, goi-lurrak eta arroz-soro ureztatuak. 90eko hamarkadan, munduko arroz-soroen %10a bakarrik zen goi-lurretakoa; besteetan ura erabiltzen zuten era batera edo bestera. Arroz-soroak lantzen ziren lekuetako topografiak ura kudeatu beharra ekarri zuen eta arroz-soro jakin batzuk lantzea, eta horrela asko garatu zen produkzioa. Goi-lurretako terraza-sistemetan ura biltzen dute eta horrela lortzen arroza mendi-hegaletan ere egitea. Teknika hori funtsezkoa da lur-erosioak saihesteko, eta lur-jauziak gerta ez daitezen. Beste alderdi ona da horrela kontrola daitezkeela uholdeak, landen inguruko paretak eraikiz, eta horrela euriteetako ur handien kalteak murriztu egiten dira. Arroz-soroen azalean dagoen urak algak haztea eragozten du eta, beraz, herbiziden beharra eta algak kontrolatzeko eskulana ere bai. Soroan beti arroza estaliz dagoen ura ona da lurrean ura iragazteko eta lurrazpikoa areagotzeko, beste etekin hidraulikoen onerako. Arrozaren eta uraren arteko harreman konplexua oso ongi egiaztatzen da ur-azpian egiten den arroza ekoiztean. Murgilketak lur-hondoetan materia organikoa pilatzea ahalbidetzen du, eta horrek asko laguntzen du karbonoa atzematen. Murgilketa-sistemak lurzoruko materia organikoak elikadura-biltoki gisa erabiltzeko balio du, eta landareei gai mineral asko ematen die. Hala ere, arroza inolako lehor aldirik gabe uretan beti egotea, kaltegarria da lurzoruko beste prozesu kimiko eta biologikoentzat: denbora gehiago behar da humusa usteltzeko, lurzoruko nitrogenoaren portzentajea gutxitu egiten da, gazitasuna eta lurraren inhibizioa handiagotu egiten dira. Horrezaz gain, ingurune hezeetan metano-emisioak ere gertatzen dira, berotegi-efektuko gasa, alegia. Amaitzeko, ura lur-gainean beti egoteak gaixotasunak sortzen ditu, malaria adibidez, nahiz eta eltxo horiek irensten dituzten beste animaliatxoak ugaritzen diren, eta laborariei arroz-produkzioa hazten laguntzen dien. Murgilketa-sisteman itxuraz kontraesanekoak diruditen nekazarientzako eta ingurugirorako alderdi onak eta txarrak hobeto konpon daitezke laborantza egokia eginez. Arroz-soroetan oinarritutako sistemak ur geza erabiltzeko diseinatu dira helburu jakin batzuekin eta berezkoa zen ur-ekosistemari eusteko, eta arroz-laborantza intentsiboagotik sortu dena, besteak beste, arrantza-industria izan da, baita abeltzaintza eta landare-produkzioa ere.