Docutec Gaixo terminal batek 13 banku lapurtu Minbiziak jotako gaixo terminal batek 13 bankutan lapurreta egin du, familiari dirua uzteko. Aurpegia estali gabe sartzen zen bankuetara, eta maleta batean ezkutatuta zuen bonba leherraraziko zuela mehatxatzen zuen. 53 urteko italiar bat atxilotu du Italiako Poliziak ustez 13 bankutan lapurtzeagatik. Gizonak minbiziak jota dago, azkeneko fasean, eta laster hilko dela esan diote sendagileek. Horrela, bada, "diru pixka bat" uzteko emazteari eta bere hiru alabei, bankuak lapurtzea bururatu zitzaion. Beste edozein bezero bezala joaten zen bankura, ilaran itxaroten zuen eta leihatilara iristean, baxu-baxu, diru guztia emateko eskatzen zuen. Gaixoak eskuan zeraman maleta leherraraziko zuela mehatxatzen zuen. Azkenean, 115.000 euro bildu zituen urtebetean. Turingo Polizia bere atzetik zebilen aspaldidanik eta, azkenean, semaforo batean zain zegoela atxilotu egin zuten. Ez zien agenteei aurre egin, eta maletan ez zeramala lehergailurik erakutsi zien.