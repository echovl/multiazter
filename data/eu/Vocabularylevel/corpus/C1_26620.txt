Docutec Neke kronikoa Albiste honetan gaitz berezi honen inguruko biltzar baten berri emateaz gain, sintomak eta ikerlarien azalpenak ematen dituzte. ERREDAKZIOA/ Neke kronikoak abailduta lagatzen ditu pertsonak, akituta. Sindromearen sintomak ondoez nabarmenak dira: gorputz osoko mina izaten dute gaixoek, hilabeteetan alde egiten ez duen sukarra, lorik egin ezina... Hala ere, gaixoen arabera, gaitza sendagile askok ez dute aintzakotzat hartzen, eta ez diete jaramonik egiten. Agintarien aldetik ere babes eskasa jasotzen dutela diote, eta gaitzak jota lanik egin ezinik geratzen badira ez dutela erraza izaten laguntzak lortzea. Hori guztia salatzeko asmoz, Eskoziako hiriburuan, Edinburgon, Neke Kronikoari Buruzko Sentsibilizazio Astea hasi zuten atzo. Erresuma Batuan denera gaitzak jotako zenbat lagun dauden esatea zaila dela azaldu zuten, baina 150.000 lagunetik gora direla. Estatu Batuetan eginiko ikerketa baten arabera, berriz, 100.000 laguneko 183 ageri dira gaitzak jota. Beren gaitzaren nondik norako nagusiak azaltzen saiatuko dira gaixoak egunotan Edinburgon. Esaterako, gaitzak jota urteak egin ditzaketela azalduko dute, eta kasurik larrienetan ezertarako gai ez direla geratzen direla, ohetik altxatu ezinik. Errealitate hori guztia Edinburgoko Legebiltzarrean ere aurkeztuko dute, gordin. Esaterako, zenbaitetan gaitzak ume koskorrei ere erasaten diela azalduko dute. Amaitzen ez den gripea Gaitza normalean, hala ere, ez da agertzen umeetan. Gazteei erasaten die gehienetan. Arrunt lanpetuta dabiltzan profesionalak izaten dira askotan, gehienetan emakumezkoak. Gaitzaren hasiera gripe antzeko bat izaten da normalean, itxuraz larritasun handirik gabea. Kontua izaten da gripe horren sintomak ez direla desagertzen egun batzuen buruan. Asteak, hilabeteak, urteak... Gaixoarentzat eguneroko ogia bihurtzen dira gaitzaren sintomak, eguneroko sufrikarioa. Dena den, pertsona bati gaitza diagnostikatzeko ezinbestekoa da sei hilabetean jarraian sintomak izatea. Sarri askotan, hala ere, sintomak beste gaitz batzuenekin nahasten dira, eta medikuek ez dute diagnostikatzen gaixotasuna. Horrek kezka, ezinegona eta nekea areagotu egiten dizkie gaixoei, ez baitute inolako babesik sumatzen inon ere. Gaitza zergatik agertzen den ez dago batere argi. Birusak, arazo neuroendokrinologoak, ingurugiroari kalte egiten dioten gai kimiko kutsagarriak, mutazio genetikoak... orotariko azalpenak aipatu dituzte zientzialariek, baina oraindik itzal ugari daude gaixotasunaren inguruan. Ondorioz, sendabidea aurkitzea ez da erraza. Hainbat botika eta tratamendu saiatu dituzte medikuek. Nolanahi ere, gaitzari aurre egiteko bizitza lasaia eta atsedena ezinbestekoak direla diote, ezin dela botika bidez bakarrik gainditu. Gaitza aintzakotzat hartzeko eskatuz gaixoek egunotan Eskozian egingo dutena urrats bat baino ez da. Mundu zabalean hainbat elkartetan bat eginda daude neke kronikoak jotako gizon eta emakumeak. Gaitzaren gaineko informazioa trukatzen saiatzen dira, jaramon egiten dieten medikuen aholku eta usteak zabaltzen dituzte, eta elkarri laguntza ematen diote. Nekearen kontra, nekaezin dihardute. Sintomak. Gau eta egun ondoezik Neke kronikoaren sintomarik ohikoenak —beti ez dira denak agertzen— honako hauek dira: Oroimen eskasa. Gaixoari gauzak ahazten zaizkio, eta nekez jar dezake arretarik ezertan. Lorik egin ezina. Insomnioa du gaixoak, eta lo egiten duenean ere ez du atsedenik hartzen. Tristura. Barruak jaten dizkion nahigabea sentitzen du gaitzak jotakoak, eta ez daki ondo zergatik. Begiak lauso. Ez du ondo ikusten. Lausoa sumatzen du begien aurrean. Oinazea. Giharretan, buruan, eztarrian... gorputz osoan min du gaixoak. Historia . Garai modernootako gaitza Neke kronikoaren estreinako zantzuak XIX. gizaldian atzeman zituzten sendagileek. Orain urte gutxi batzuk bataiatu dute, ordea: Erresuma Batuan entzefalomielitis mialgikoa da, Belgikan Disfuntzio Immunologikoaren Sindromea, Frantzian espasmofilia... Gaitzari buruzko estreinako biltzar garrantzitsua 1988an egin zen, Atlantan. Sendagile talde bat gaitza aztertzen saiatu zen, eta haren gaineko irizpide batzuk eman zituen. Ordura arte zientzialari zenbaitzuk Epstain-barr birusarekin lotu zuten ondoeza, baina Atlantan elkartutako ikertzaileek gaixotasuna ezin dela birus bakar batekin lotu esan zuten, konplexuagoa dela. Sarritan lan mundu lehiakorreko giroarekin lotu da gaitza. Gaixotasun modernoa dela esaten da, mendebaldeko herrialdeetako lan erritmo zoroaren ondorioa.