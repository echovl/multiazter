Docutec Udaberrian azkar argaldu nahi Dietistaren arabera, ohiturak aldatu, denbora hartu eta seme-alabei ondo erakustea da onena, ez norberak, ez umeek arazorik izan ez dezaten. Garbiñe Aizpuru duela hiru urte hasi zen dietista lanean. Denda kate ezagun batean hasi zen, baina ez zegoen gustura, produktuak saltzeari garrantzi handiegia ematen ziotelako. Horregatik, duela urtebete kontsulta ireki zuen. Jende gehiago izaten al duzu kontsultan urte sasoi honetan? Bai. Lan hau asko aldatzen da garaiaren arabera. Udaberrian, irailean eta gabonen ondoren etortzen da jende gehien. Udazkenean eta urtarrilean etortzen direnek ez dute argaltzeko presa izaten eta ondo jaten ikasi nahi dute. Udaberrian, berriz, "bikini operazioa" delakoa egin nahi dutenak etortzen dira, batez ere. Azkar argaldu nahi dute eta berdin zaie nola: berdin zaie gantza, likidoa edo giharra galtzea. Garrantzitsuena gantza galtzea da, ordea. Gainera, jendeak ez luke soilik argaltzea helburu izan beharko; ondo jaten ikastea ere izan beharko luke. "Bikini operazioa" egiten duten askok pisua galtzen dute, baina ez dute ondo jaten ikasten eta, beraz, urtero etortzen dira, udara hurbildu orduko. Zer esango zenieke horiei? Txipa alda dezaten saiatzen naiz. Ohiturak pixkanaka aldatzeko esaten diet, betirako argalduko baitira. Bestalde, presaka ibiltzen diren guztiei lehenago hasteko esango nieke; denborarekin errazago lan egiten da eta beraiek ere lasaiago har dezakete dieta. Zer da ondo jatea? Denetatik eta ahalik eta garbien jatea. Frutak eta barazki ugari, jan ohi dugun baino haragi gutxiago, arrain gehiago, txerrikirik ez... Jende askok pasta eta ogia alde batera utzi behar dituela uste du, baina ez da egia. Ur asko edatea ere garrantzitsua da. Gorputza garbitzen laguntzen duelako, hain zuzen. Azken aldian asko hitz egiten da umeen obesitateaz. Horrenbesteko arazoa al dago? Bai, izugarria da. Ume asko ditut kontsultan. Gero eta haur gehiagok dituzte loditasun arazoak, gurasoek ez dietelako txikitatik jaten irakasten. Pentsa, helduek jaten ez badakite, zer gertatuko den haurrekin.... Helduek ohiturak transmititzen dizkiete seme-alabei. Gainera, oso zaila da kontsultan haurrekin lan egitea, lagunek litxarreriak eta industria opilak jaten dituztelako eta, egoera horretan, dieta egitea oso gogorra delako. Hanburgesa jatetxe kate ezagun batek eskaintza aldatu eta janari osasuntsuaren aldeko kanpaina egin du. Benetako aldaketa ala haien burua zuritzeko kanpaina? Nire ustez, haien burua zuritzeko egiten dute. Gero eta gehiago kritikatzen da janari azkarra, eta itxura egin beharra dute. Hala ere, horrelako jatetxeetara joaten denak ez du entsalada jaten. Lan egiteari utzi gabe bazkaltzeko entsaladak iragartzen ditu atun marka batek. Nolako eragina dute horrelako iragarkiek? Jende asko etorri ohi da jateko astirik ez duela esanez. Zaila da horri konponbidea ematea. Entsalada horiek hanburgesa baino osasuntsuagoak dira. Ahal eta guztiz ere, horrelako iragarkiek azkar jatea eta ahalik eta lan gehien egitea garrantzitsuena dela sinestarazten dute. Ondo egoteko, jateko denbora hartzea beharrezkoa da, ordea. Kolesterola jaisteko jogurta, sojadunak, bifidusak... Zer deritzezu produktu hauei? Adineko jendeak, haurdun dauden emakumeek, elikagairen bat falta duten ahurrek... Agian pertsona horiek horrelako osagairen bat behar dute. Baina, nire ustez, jende gehienak ez ditu behar. Nolako eragina du gaur egungo bizimoduak jateko ohituretan? Ondo eta garbi jateko denbora behar da, eta jende askok ez du denbora hori hartzen. Kirolarekin ere gauza bera gertatzen da; kirola egitea oso garrantzitsua da, baina jende askok astirik ez duela dio. Borondate kontua ere bada. 22:00etan bada ere, 40 minutuko bueltaxka bat eman daiteke oinez, eta hori nahikoa da ondo egoteko; ez dago egunero gimnasiora joan beharrik.  