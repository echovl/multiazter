Docutec Diosala egun berriari Denboraren paseaz hausnarketa: zein arin doazen urteak, eta zein gutxi ohartzen garen dugunaz, ez dugun arte, hain zuzen. LAURA MINTEGI /   Denbora laburreko epean kulturgintzan erreferente diren pertsona bik ­horietarik bat adiskide­ eta aspaldiko lagun batek ­sei urteko haurraren ama­ bizia galdu eta gero, eta epe berean norberaren seme-alabek urteak bete dituztela ikusi eta gero, ezinbestekoa da denboraren paseaz hausnarketa egitea. Zein arin doazen urteak, eta zein gutxi ohartzen garen dugunaz, ez dugun arte, hain zuzen. Betiko biziko bagina bezala bizi izaten dugu gure egunerokotasuna. Garrantzirik eman gabe ekiten diogu goizero egun berria bizitzeari, denbora hori zor zaigun eskubidea balitz bezala, pentsatu gabe bizia opari gisa eskaintzen zaigula, dohainik. Heriotza ez dago presente gure agendan, tupustean agertu eta bizitza hankaz gora jarri arte. Eta lehen kolpea barneratu ondoren berriz ekiten diogu egun bakoitza normaltasunez bizitzeari, egutegiaren egun bat betiko beltzez tintatuz, eta beste egun guztietarako kolore urdina gordez. Kontzienteagoak bagina biziak ematen digun opariaz, diosala egingo genioke goizero egunari begiak zabaldu orduko. Sarritan pentsatu izan dut ea non egongo diren berrehun, bostehun edo mila urte lehenago bizi izandakoen estutasunak, une larriak, barre eta malkoak, gertakizun ahanztezinak. Nire buruari galdetu egiten diot ea pertsona horiek bizitza hain serio hartuko zuketen, kontziente izanez gero laurehun urte geroago ordukoaren berri inork izango ez zuenik. Eta erantzuna baietz izaten da beti. Denboraren pase gupidagabearen gainetik, garai guztietako pertsonek berdin-berdin emozionatuko ziren proiektu berriaren aurrean, berdin-berdin egingo zuten negar ezbeharrarekin, eta berdin-berdin egingo zuten barre zorionarekin. Azken garaian ahalegindu naiz heriotzaren beste aldeari begiratzen. Lehen kolpeaz negar egin ondoren, poza sentitu dut galdutako pertsona ezagutzeak emandakoagatik, curriculum afektiboa aberasteagatik, eta gure bizitzen tarte batean koinziditzeagatik. Guri ere joateko unea helduko zaigu, eta aurretik doazenek gogorarazten digute gauden artean pozik egoteko arrazoi franko dugula ­seme-alaben urtebetetzeak ikustea bada nahiko opari­ eta eguna argitu orduko diosala egin beharko geniokeela ikusten dugun egun berri bakoitzari. Maria, abisatu behar da alde egin aurretik.