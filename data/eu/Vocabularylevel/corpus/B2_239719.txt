Docutec Atzoko izana, gaurko izena Donostiako Auditz Akularreko zenbait baserritar aztertzen ari dira baserrien izenak erregistratzea , etorkizuneko auzoko kaleei jar ez diezazkieten. Donostiako kale askok garai bateko baserrien izenak dituzte. ASIER KOLOMA/ Garai batean, Donostia oinetxez eta baserriz betetako tokia zen. Pixkanaka-pixkanaka, ordea, haietako gehienak galdu egin ziren. suteak zirela, errepideak edo etxebizitzak zirela... Hamaika arrazoirengatik, gutxituz joan ziren etengabe, euskal arkitektura tradizionalaren zoritxarrerako. Baserri ugari bota zuten arren, askoren izenek iraun egin dute luzaroan, gaur egun arte. Iraganaren eta geroaren arteko katea ez etetea lortu da horrela. Aldakoene, Aldapa, Aldapeta, Amara, Azkaratene... Baserri izena duten kaleen zerrenda bukaezina da Donostian. Josu Tellabide etnologoa Donostiako eta inguruko baserriei buruz gehien dakien pertsonetako bat da. "Kaleei izenak jartzerakoan, bertako toponimoak errespetatu behar dira. Hori da jarraitu beharreko  lehen araua", esan du Tellabidek. Etnologo donostiar honen arabera, 60ko hamarkadan baserri gehienak bota egin zituzten. "Autobidea egiteko, 1960an, Donostiako saihesbidea egin zuten. Hasieran beste ibilbide bat bururatu zitzaien Madrilgo ingeniariei; gaur egun egin nahi duten ingurabidearen antzekoa. Baina, azkenean, beste toki batetik egitea erabaki zuten. Gaur egun ezagutzen dugunetik, alegia, Añorga Txikitik hasi eta Herera arteko errepidea eraiki zuten, beraz,, beraz, eta baserri franko bota zuten. Autobidearekin hamabost bota zituzten, eta autobidearen inguruan eraikitakoarekin, dozenaka batzuk", dio Josu Tellabidek. Beste askotan bezala, diruak agindu zuen. Desjabetzea, gainera, merke baino merkeago egin zuten. Baserritarrak, hortaz, baserririk eta dirurik gabe geratu ziren. Izen ezagunak Kaleei ez ezik, auzoei ere eman diete izena baserriek. Amara, Anoeta... Auzoen artean, Amara Donostiako handienetakoa da. Jose Ignacio Telletxea historialariaren arabera, Erauso familiaren XVI.mende bukaerako agirietan, termino hori erabili zuten. Amara baserri zaharra joan den mendeko 20ko hamarkadan bota zuten. "Urumeak Loiola eta Zurriola artean egiten zuen ibilbideari, gainera, Amarako erriyua esaten zioten.  Izan ere, ubideratu aurretik, Morlans baserriaren lurretaraino heltzen zen; orain ikastetxea dagoen tokiraino", dio Tellabidek. Bestalde, azken aldian oso ezagun egin diren bi baserri daude: Auditz eta Akular. Udalak inguru horretan etxeak eraiki nahi dituelako, hitzetik hortzera erabili ditugu bi baserrion izenak. Auditz-Akularren etxebizitzak eraikitzen badituzte, beste toki askotan bezala, kaleek baserrien izenak har litzateke. Eta horretaz iritzi kontrajarriak daude; batzuk alde, beste batzuk kontra. Artzaka baserria inguru horretan dago. Artzakako Cirilo Aginagak ez luke kaleren batek baserriaren izena hartzea gaizki ikusiko. "Baserriaren izena kaleren bati jartzea? Ongi iruditzen zait", dio. Bestelako iritzirik duenik era bada, ordea. Artzaka baserritik 500 metrora Kastillun dago. Baserriko seme Josebak esan digunez, ez litzaioke batere gustatuko baserriaren izena kale bati jartzea. "Ez lidake graziarik egingo. Ez litzaidake gustatuko ehunka pertsonek Kastillunekoak direla esatea", adierazi digu. "Kastillun izena erregistratzea ere pentsatu dut", gehitu du. Bistan denez, zenbat buru, hainbat aburu". *** laburtua      