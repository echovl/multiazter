Docutec Eskolan bada azkerketak baina txarragorik Eskolan bada azterketak baina txarragorik Kito. Haur gehienak dagoeneko eskolan dira. "Bake ederra!" esango du batek baino gehiagok, baina hori egia izanda ere, eskola garaiak —ikasleek ekar ditzaketen nota txarrez gain— inori gustatzen ez zaion arazoren bat edo beste sor dezake. Adibiderik nahi? Zorriak, esate baterako. Zorriak intsektu parasitoak dira. Gizakiaren odola xurgatzen dute, eta horri esker bizi dira. Azkura ematen dute. Bila arituta ere, zorriak ikustea ez da erraza izaten; bere arrautzak —bartzak—, ordea, bai. Bartzak ileetan itsatsita egoten dira, batez ere garondo inguruan eta belarrien atzean. Inguru horietan eskua pasatuz gero, bartzak ageri-agerian geratzen dira. Pertsona batetik bestera erraz igarotzen dira zorriak, apur bat gerturatzea nahikoa izaten da. Horregatik, zikinkerian gusturago egoten badira ere, zorriak garbi dagoen ilera ere joaten dira. Orraziak edo eskuilak konpartitzen direnean, ilea luze edukitzerakoan edo ileordeak erabiltzen direnean zorrien transmisioa errazago gertatzen da. Zorriak kentzea ez da zaila izaten. Intsektizida on bat aukeratu behar da lehenik, lozio erakoa ahal bada. Ilea garbitu barik intsektizidarekin busti behar da eta, gero, orrazi fin-fin bat pasa. Intsektizida eragingarriagoa izan dadin, lozioa eman eta gero, burua estali egin daiteke eta ordu pare batez horrela eduki. Ondoren, xanpu arruntarekin burua garbitu behar da, eta agertzen diren bartz guztiak kendu. Berez lehor dadila ilea. Tratamendua bost-hamar egunetan errepikatzea gomendatzen dute, horrela berriro zorriak izateko arriskua erabat desagertzen baita. Tratamendua ezartzean erabilitako tresna guztiak —orraziak, eskuilak, toalla...— ur irakinetan garbitu behar dira, desinfektatuta gera daitezen. Zorriak edo bartzak desagertu eta gero, noizean behin begiratu egin behar da berriro agertzen diren edo ez. Askok kontrakoa uste badute ere, prebentzio gisa ez du ezertarako balio zorrien aurkako xanpuak edo intsektizidak erabiltzeak. Zorriak edo bartzak daudenean besterik ez dute balio. Ilea motz eramateak, berriz, laguntzen du. Eta jakina, baita nork bere orraziak, eskuilak eta toallak erabiltzeak ere, beste inori utzi gabe. Ikusten denez, zorrien eta bartzen aurka egitea, berez, ez da zaila. Arazoa zorriek buru batetik bestera igarotzeko duten erraztasunean dago. Horregatik, neurriak hartu behar badira, eskolako haur guztiekin hartu behar dira, oraindik bartzik edo zorririk ez dutenekin ere bai. Haur bakar batek tratamenduari jaramonik ez egitea nahikoa da zorriak berriro ugaritzeko. Eskolan bada azterketak baino txarragorik. Beñardo Kortabarria. Gara-ko 7K-n argitaratua (Zientzia.net), 2001-10-14.