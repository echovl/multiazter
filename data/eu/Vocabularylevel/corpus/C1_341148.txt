Docutec Ahoko higienea, osasunaren eskuila Gero eta kezka handiagoa agertzen du jendeak ahoko higieneaz, baina, hala ere, zalantza asko ditugu oraindik arlo horretan: nola, noiz edota zein maiztasunez garbitu behar diren hortz-haginak, kariesari saihets egiteko —gaitz hori hamar haurretik lauk nozitzen dute Espainian; proportzioa lautik zazpira igarotzen da, gaztetxoek 12 urte betetzean—. Haurtzaroan hartzen dira ahoko higiene-ohitura egokiak, eta horietako bat da urtean behin dentistari bisita egitea, errebisioa egiteko. Azukrearen kontsumoa mugatzeak ere garrantzi handia du, hortz-haginak iraunarazteko, gure hortzekin errazago mastekatu eta egingo baitugu digestioa. Oso ohitura ona da hortzak egunero eskuilatzea eta, gainera, erraz eta azkar egin dezakegu: pieza guztiak garbitzeko (eskuilatzea, hortz-haria pasatzea eta urez garbitzea), bi minutu hartu behar ditugu. Aho-hortzen gaixotasunak Plaka. Hortz eta hobietako bakterioek osaturiko geruza kolorge eta itsaskor hau da karies eta hobien gaitzen kausa nagusia. Sarroa. Bakterio-plaka gogortua da. Hortzaren oinean dagoenean dentistak bakarrik suntsi dezake. Hobien ertzean eta azpian ere osa daiteke sarro horixka edo marroia, hobi-ehuna narritatuz. Kariesa. Ahoko higiene eskasak eraginda pilatzen dira ahoan elikagaien hondakinak, eta horiek sortzen dituzten azidoek suntsitzen dute esmaltea. Hondakinek —azukreak, batik bat— beste mikrobio batzuk indartzen dituzte, eta azken horiek haginen egitura ahulduari erasotzen diote. Gaitz periodontala. Plakak eraginiko patologia kroniko honek hortzen euskarri periodontalaren galera ekarri ohi du (hortzen oinarri diren hezur eta hobiena, alegia). Eritasun hau larritu egiten du tabakoak. Hats txarra (halitosia). Populazioaren %40k nozitu izan du inoiz edo nozitzen du gaur egun halitosia, hortzak gaizki garbitzearen edo hobien gaitzaren ondorioz, besteak beste. Arazoa dezente arintzen du hortzak ongi eskuilatu, haria sakon iragan eta ahoa urez garbitzeak. Hortzak bizitza osoan zaindu Sei hilabetetik aurrera. Aurreneko hortza azaltzean hasi behar da zaintzen, haurrak sei bat hilabete dituela. Adin horretan ez da beharrezkoa haria edo eskuila erabiltzea, baina, biberoia hartu edo zer edo zer jan ondoren, gasa heze batekin garbitu behar dira hortzak eta hobiak. Bi urte betetzean egin behar zaio lehenengo bisita dentistari, hark hortz-haginen garapen egokia egiazta dezan eta, bide batez, haurrak higiene-ohitura onak har ditzan. Sei urtetik aurrera. Adin horretara arte eta esne-hortzak erortzen hasten direnean, fluor gutxi daukan hortzetako pasta eta ile leuneko eskuila erabili behar dira. Ahoa behar bezala garbitzeko, gurasoek zer nola egin behar den erakutsi behar diete haurrei, hortz-haginak egunero garbitzearen garrantziaren kontzientzia har dezaten. Nerabezaroan. Adin horretarako hartuak dira higiene-ohiturak, eta ezinbestekoa da hortzak, gutxienez, egunean bitan eskuilatzea: goizean eta gauean. Hortzetako pastak fluor gehiago eduki behar du, eta haria baliatu behar da, hortz-tarteetako plaka ezabatzeko. Helduaroan. Harturiko aztura onei bizitza osoan eutsi behar diegu, eta aldian behin dentistari bisita egin; are eta garrantzi handiagoa du horrek pertsona edadetuen kasuan. Garai horretan, txistu gutxiago sortzen denez, ahoko pH faktorea (azidotasun-maila) egonkortzeko zailtasun handiagoak izaten dira, plaka kontrolatzea nekezagoa gertatzen da eta, azkenik, kaltzio eta fluor gutxiago sortzen da. Eskuila, hortzetako pasta eta haria Horra hor ahoa garbi izateko ezinbesteko tresnak. Eskuila. Esmaltea kaltetu gabe, elikagai-hondakinak eta bakterioak desagertarazi behar ditu: ergonomikoa izan behar du, kirten labainezina duena eta zurda leun eta buru txikikoa, haginetara ezezik, aho bazter guztietara ere ongi iristeko. Eskuilatzeko arazoak dituenak beti erabil dezake eskuila elektrikoa. Hiru hilean behin edo, bestela, zurdak hondatzean jarri behar da ordezko pieza berria. Hortzetako pasta. Eskuilari laguntzen dio plaka garbitzen. Pastak, fluorra ezezik, hainbat urragarri (silika edo antzekoak) ere eduki behar ditu, orbanak errazago kentzeko. Hortz-hari edo hortzetako zeta. Hortzetako tarteak garbitu eta hobi azpian metaturiko plaka kentzeko balio du. Lan hori osatzeko, ahoa elixir eta likido antiseptikoekin garbitzen da, baina ez da, inola ere, eskuilatzearen ordezko izango. Nola eskuilatu hortzak, urratsez urrats Egokiena da hortzak otordu bakoitzaren ostean eskuilatzea, eta, batez ere, afari ondoan. Lo gaudela, guruinek listu gutxiago ekoizten dute eta hortzek babes ahulagoa daukate mikrobioen aurrean. Egoki eskuilatzeko, mugimendu labur eta leunak egin behar dira, eta, gainera, bereziki zainduko ditugu hobi-ertzak, atzealdean urrun samar dauden haginak eta ahoko konpontze-lanen inguruko aldeak (enpasteak, koroak, etab.). Honako urrats hauek egingo ditugu: Hortzen kanpoaldea garbitu behar da, eskuilari gora eta behera eraginez. Horretarako, eskuila hobi-ertzaren kontra 45º okertu eta ertz horretatik aurrerantz ekarri behar da, presio txikia eraginez. Hortzen barnealdea garbitu behar da ondoren, aurreko urratsean baliaturiko mugimendu eta angelu berberak errepikatuz. Gehien baztertu ohi den garbiketa denez, eta arreta berezia jarriko dugu. Hortz eta haginen mastekatzeko azalerak pasatu behar dira, eskuila atzeraka poliki eginez. Igurtzi haginak mugimendu biribiletan, bertan legokeen zeinahi elikagai edo mikrobioren arrastoak askatzeko. Bai murtxikatzeko azalera, bai barneko zein kanpoko aldeak eskuilatu behar dira. Hortz-haria baliatu behar da, hortz-tarteetan legokeen elikagai-hondakin oro bertatik garbitzeko. Hartu hari-mutur bat, bildu muturrak hatz banatan eta sartu hortz-tarteetan, ondo tenkatuta. Hortzen kurbei jarraitu, zeta gora eta behera lasai mugituz, hobiraino iritsi arte. Ibili kontuz, hobia ez kaltetzeko. Igurtzi mingaina goxo-goxo eskuilarekin, bakterioak bertatik suntsitzeko eta arnas freskoagoa izateko. Elixir batekin amaituz gero, biribildu egingo duzu garbiketa. *** egokitua