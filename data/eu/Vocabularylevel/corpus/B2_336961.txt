Docutec Aizpea Goenaga: "Inkonformista hutsa naiz" Aizpea Goenagak 30 urte daramatza antzerkigintzan eta oraindik ere urduri jartzen dela aitortzen du. Aktorea, gidoilaria eta zuzendaria, hamaika saltsatan ibiltzea beharrezkoa du, lana bere zaletasunik handiena baitu. Sormen hitza txiki gelditzen zaio Goenagari. Literatura eta pintura bitartean, diziplina guztiak beharrezkotzat jotzen ditu. Azkenaldian, "Ama quiero ser Lehendakari" antzezlan arrakastatsua zuzendu berri du. Orain, zinea da zuzendari-gisa mendean hartu nahi duen eremua. "Ama, quiero ser Lehendakari" antzezlana idatzi eta zuzendu duzu eta, dagoeneko, hamaika aretotatik igaro da. Zer moduzko harrera egin dio publikoak? Oso pozik gaude publikoaren aldetik jaso dugun erantzunarekin. Antzokiak bete egin dira eta leku askotan sarrerak agortu. Aktore ikaragarriak ditugu eta oso lan polita egin dute. Gainera, emanaldien bukaeran beti deitzen diogu elkarri eta agerian gelditzen da aktoreak oso gustura daudela. Antzezlana prestatzeko prozesua bera ere oso polita izan da eta uste dut hori nabaritzen dela eszenatokiaren gainean. Gidoia idazteko politiko askorekin egin zenuen solas. Lehendakaritzara iristeko sekreturen bat kontatu zizuten? Lehendakaritzara iristeko ez. Baina, beste sekretu asko kontatu zizkiguten eta politikoen arteko harreman ezezagun hori ezagutzeko aukera izan genuen. Egunkarietan elkar gorrotatzen dutela dirudi, baina beraien arteko harreman pertsonala nahiko ona da. Normalean, alderdi ezberdinetako kideek oso harreman estua izan ohi dute, legebiltzarrean oso gertu daudelako bata bestearengandik. Izan ere, horixe zen produktoreak erakutsi nahi zuena: politikaren alderdi familiarra. Jende arrunta da eta guztiok dauzkagun kezka berberak dituzte. Politikaren inguruko topikoak apurtu nahi zenituzten? Topikoak baino, politikaren inguruko kezkak agertu nahi genituen. Geroz eta politika gutxiago egiten da eta irudiak, berriz, gero eta indar handiagoa dauka. Azken batean horixe da egungo politikaren hutsunea. Politikoei bozkatzen diegunean, politikaz benetan arduratzea eta zintzoak izatea eskatzen diegu, baina konturatzen gara prestakuntzan galduta dabiltzala: hau da, ez dagoela profesionaltasunik politikan. Ardura handia dute eta gehiago exijitu beharko geniekeela uste dut. Zer erantzungo zenioke zure alabari "Ama, Lehendakari izan nahi dut" esango balizu? Lan handia egin beharko lukeela eta ardura oso handia dela. Nahi izanez gero, egin dezala nahi duena. Halere, Lehendakari izateko asko prestatu beharra dago. Ez zait iruditzen Lehendakari izatea irudi bat besterik denik, askoz sakonagoa da. Nire alabari esango nioke lan handia egiteko eta arduratsua izateko. Finean, beste lan guztietan bezalaxe: medikua, abokatua edo taxista izan nahi duela esango balit, beste hainbeste esango nioke. Bizitzaren gainontzeko arloetan aplikatzen dugun bezala, edo, behintzat, aplikatu beharko genukeen bezala. 30 urte daramatzazu antzerkigintzan. Oraindik urduri jartzen al zara estreinaldi baten aurretik? Dudarik gabe. Emaitzarekiko beldurrak jartzen nau urduri. Dena kontrolpean edukitzea eta gauzak ondo ateratzea izaten da ardura nagusia. Azken batean, eskaintza bat egiten ari zara eta ez dakizu eskaintza hori ondo aterako den ala ez. Horrek urduri jartzen zaitu eta bukatzean, berriz, pott egiten duzu. "Ama quiero ser Lehendakari" antzezlana estreinatu aurretik, esaterako, entseguetan ez genuen publikorik eduki. Orduan, ez genekien nora gindoazen, ezta zein erantzun emango zigun publikoak ere. Perspektiba galdu egiten duzu eta, jada, ez dakizu graziarik duen ala ez. Horregatik uste dut antzezlan batek ibili egin behar duela. Komediak, batez ere, beharrezkoa du jendearen hartu emana eta aktoreak konfiantza lortu behar du. Jendea gustura dagoela baieztatzean, aktoreek konfiantza hartu egiten dute eta, lasaitasun horretatik abiatuta, jolastu eta disfrutatu egin dezakete. Zure ibilbidean atzera begiratzen duzunean, zerbaitetaz damutzen zara? Emaitza on bat lortzeko garrantzitsuena prestakuntza, freskotasuna zein ilusioa dira eta batzuetan, gauza askok ilusioa kendu egin didate. Edo beste askotan, egoera jakin batek bultzatuta, lana ez dut nire modura egin eta konformatu egin behar izan dut. Baliteke konformatze horretaz damu izatea, baina batzuetan ez dago besterik. Halere, inkonformista hutsa naiz. Eta zein da zure oroitzapenik kuttunena? Lehenengo sari literarioa jaso nuenekoa. Neurri batean, ezkutuko lan bat erakusteko gaitasuna eman zidan eta horrexegatik da kuttuna. Literatura, antzerkia, telebista... zein arlotan zabiltza gustuen? Ez dut ezer alde batera uzteko asmorik. Denak bat datoz eta elkar elikatzen dute. Orain, esate baterako, zinearekiko interes handia dut, baina horrek ez du esan nahi besteak ahaztu egiten ditudanik. Ez dakit geldirik egoten. Batzuek nahiago dute diziplina bakar batean aritu Nik, ordea, denak behar ditut. Alderdi batek bestea elikatzen duelako. Azkenean, dena sormenaren zakuan dago. Musika izan ezik, sormenaren alde guztiak lantzen ditut eta guztiekin disfrutatu egiten dut. Idazten, antzezten edo pintatzen igual-igual disfrutatzen dut. Profesionalki, zerbait gelditzen al zaizu egiteko? Bai, gauza asko, asko eta asko! Oso gogoko nuke, adibidez, antzezlan handi bat zuzentzea. Oso gogoko nuke ere aktore modura benetan poztuko nindukeen antzezlan bat antzeztea. Urteen poderioz, aktore gisa hazi egiten zara eta uste dut orain oinarri on bat dudala. Gustatuko litzaidake baita ere pelikula luze bat zuzentzea, buruan dudan bat bereziki. Eta horrez gainera, "Santxa" liburua zinera eramatea, beste hainbat proiekturen artean. Eta gustatuko litzaidake hobeto idaztea eta hobeto antzeztea: hau da, hobetzea, hobetzea eta hobetzea. Bi seme-alaba dituzu. Posible da lana eta familia bateratzea? Bai, baina gaur egungo gizartearen akatsetako bat da. Uste dut, gure belaunaldikook, batez ere, baztertuta utzi dugula kontzeptu hau. Nik, ordea, oso argi daukat seme-alabak oso inportanteak direla gizakiaren esentziarako. Batzuetan, iruditzen zait, askatasunaren eta nortasunaren aldarrikapen horretan ahaztu egin dugula gizatasunari lotuta dagoen esentzietako bat. Eta familiarekiko aldarrikapen hori ez dagoenez, gizarteak ez dio arretarik jarri. Umeak edukitzea oso zaila da gaur egun! Are gehiago, nire ofizioa baduzu... Nondik ateratzen duzu denbora? Lan handia egiten dut. Azkenean, nire zaletasuna nire lana da eta hortxe joaten zaizkit orduak. Etxekoek onartu egiten dute eta babes handia ematen didate nire bideari jarraitu ahal izateko. Nire alaba nagusiak, gainera, nirekin lan egin zuen "Goenkale" telesailean eta berak badaki zer den. Modu batean, exijentzia maila hori konpartitu egiten dugu. Izan ere, etxean normaltasunez bizi dituzte gure lanaren nondik norakoak. Osaba eta aita pintoreak dira; lehengusua ere aktorea da; amona aktorea zen... Zertan zabiltza orain? Gauza askotan ari naiz: luzemetrai bat, laburmetrai bat... Baina "Zorion perfektua" eta "Bihotz Bi" tv moviak ditut orain eskuartean eta "Zeru horiek" filmak ireki zuen atea gehiago zabaltzea espero dut. Oraintxe faserik ezkutuenean daude lan hauek, idazketa fasean, hain zuzen. Erantzukizun handia izango da, noski, Lertxundi edo Saizarbitoria moduko idazleen lanak moldatzea. Erantzukizun handia da, niretzat garrantzi handia duelako ondo ateratzeak. "Zeru horiek" pelikulak, esate baterako, ate handi bat ireki zuen bai euskal ikus-entzunezkoei begira, bai euskarari begira, bai sorkuntzari begira eta baita industria bat sortzeari begira ere. Alderdi emozionala eta praktikoa nahastu egiten dira eta niretzat biak dira inportanteak. Egileei dagokienez, zorte handia izan nuen berak (Atxagak) konfiantza osoa jarri zuelako nigan. "Zuk ondo egingo duzu. Aurrera", esan zidan eta oso lagungarria izan zen niretzat konfiantza hori ematea. Zorionez, Anduk eta Ramonek konfiantza berbera eskaini didate eta hori benetan eskertzekoa da. Bestalde, zorte ikaragarria daukat lan horiek oinarri sendoa eta tinkoa ematen didatelako. Izan ere, maila handiko lan batek emaitza on batera eramaten baitzaitu.