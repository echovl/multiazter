Docutec Ile orrazkera eta estresa Iritzi artikulu labur honetan egileak stresak jota dagoenean erlaxatzeko zer egiten duen azaltzen digu: ile-apaindegira joan. AINHOA LODOSO Lanera joatea gogaikarria dela badiot ez naiz ezer berria esaten ari baina, batzuetan, benetan gogorra eta nekeza egiten zait astelehenekoari, eta jakina, ostirala bitarteko egun guztietako zereginari aurre egitea. Hormonak goranzko bidean edo beheranzkoan badaude, panorama guztiz aldatzen da. Nire aldartea segundo batean pasatzen da zuritik beltzera. Aldats gorak baino ez ditut ikusten leku guztietan eta astekoari aurre egiteko adorerik ez dudala izango pentsatzen hasten naiz, bai eta neure burua konbentzitu ere. Urdail-ahoan itolarria sentitzen dut, larritasuna, tristura. Lagunei eta etxekoei eman izan diet nire kaka-larrien berri, baina ez estutzeko esan didate batzuek zein besteek. Lasai egoteko, hori normala dela. Gaurko gizartean guztiz arrunta dela sintoma horiek noiz edo noiz edukitzea. Estresa-edo izango dela eta bizimodua patxadaz eta soseguz hartzeko. Estresa. Ez dut uste nirea estresa denik. Susmoa daukat nire arazoa ez ote den edalontzia beti erdi hutsik ikusteko joera dudala. Horixe da nire arazoa baina... zer egingo diogu! Bakoitza den bezalakoa da! Estresak erremedio gaitza duela entzun izan dut beti, baina askotan huskeriarik txikienak ere zurrunbiloaren beste aldean argia ikusten lagun dezake. Ba al dakizue zer egiten dudan lur jota, eta neure buruarekin gustura sentitzen ez naizenean? Ile-apaindegira joan. Telefonoa hartu eta ile-apaintzailearenean txanda hartzen dut. Arratsalde bat neure buruarentzat bakar-bakarrik. Lehendabizi eskuko telefonoa amatatzen dut. Ondoren ile-apaindegiko ispilu aurrean eseri eta lepoa besaulki beltzean pausatzen dut. Eta horrela, ile-lehorgailuen zurrunbiloak harrapatzen nau poliki-poliki, eta lozorro goxoan entzuten ditut ondoko eserlekuetan permanentea egiten ari diren emakumeen hitzaspertuen oihartzunak. Pare bat orduren buruan laneko kontu guztiak ahaztu ditut. Erabat erlaxatuta sentitzen naiz, gorputzeko tentsioak uxatuta, giharrak bigunduta, eta nire buruan ardurarik ez. Ile orrazkera berriarekin ateratzen naiz kalera, indarberrituta, eta beti gauza bera pentsatzen amaitzen dut: ile-apaindegiko terapia sarriago egin beharko nukeela.  