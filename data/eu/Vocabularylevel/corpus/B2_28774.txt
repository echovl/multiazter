Docutec Bilboren eredu iraultzailea Joseba Zulaika Bilboren berritzea interpretatzen ari da azkenaldi luze honetan. Herri zaharra, baina guztiz posmodernoa omen da Euskal Herria, Labe Garaien hondakinekin Guggenheim eraiki dugulako. Joseba Zulaikak indarkeria politikoaren sustraiak aztertuz hasi zuen bere ibilbidea, antropologian. Bertsolaritzarekin ibili zen ondoren, eta Bilboren antzaldaketa interpretatzen darama azkenaldi luze hau. Herri zaharra, baina guztiz posmodernoa omen da Euskal Herria, Labe Garaien hondakinekin Guggenheim eraiki dugulako. Center of Basques Studies delakoaren zuzendari da Renoko unibertsitatean. Euskal Herriari begira bizi da, eta Bilborekin maiteminduta dabil aspaldian. Donostian aurkitu genuen oporretan joan bezperan. ­ Ezkerraldeko labe garaien hondakinei buruz teorizatzen ari zara azkenaldian. Walter Benjaminek badu lan bat Pariseko Arcade delakoari buruz. Gizarte burgesaren tenplu gisa definitzen zituen. Historia aurrerapen gisa ikusten dutenen kontra Benjaminek hondakinak uzten dizkigula erakutsi zigun, eta ikuspegi hori erabat baliagarria zaigu Bilbori begiratzeko: Bilboko Ezkerraldea kilometrotako hondakindegia da. Ni Ezkerraldeko eraikin hondatu horiei begira jarri, eta hunkitu egiten naiz. Zergatik hunkitzen nauten ere ez da zaila agertzea: hor egon nintzen komentu batean, hor egon nintzen jesuitekin ikasketak egiten, Deustun. Diotenez, Ezkerrealdean hondakin kimiko gehiago dago Afrika osoan baino. Nolabait hondamendiaren, kutsaduraren eta hondakinen tenplu bat ikusten dut hor. ­Nola esplikatzen da tenplu horri begira beste tenplu bat, Guggenheim, eraiki izana? Labe Garai itxien eta Guggenheim berriaren arteko tentsio alegoriko bat dago hor. Nonbait idatzia dut bi eraikuntza horiek elkarren dialektikan ulertu behar direla. Gehryk beti esan du beretzat zori handia izan dela Bilbon bere museoa egitea. ­Hondakinei buruzko teoria hori erabili al zenuen Guggenheimi buruzko liburuan? Nire irakasle zen James Fernandezen ohorez jardunaldiak egin ziren Chicagon, eta lan bat idatzi nuen hondakinen apologia eginez. Hor ez dago jarrera nostalgikorik; alderantziz, hondakin horietatik Ave Fenix gisa gauza berriak jaiotzen baitira. Eta horrela jaio zen Guggenheim. Gure belaunaldia ere pribilejiatua izan dela uste dut, baserri bizimodua erortzen ikusi, eta bizimodu berriak jaiotzen ikusi ditugulako. Bilbo, alde horretatik, euskal munduaren alegoria handi bat dela esango nuke: hiri industrial indartsu bat hondamendi bihurtu zen, eta Santa Monikako arkitektu batek etorri behar izan zuen museo berria egiteko. Geroztik, ia-ia Hollywood bihurtu gara. Ederra da hori dena ikustea. Suzko labe haiek ikusgarriak ziren, baina baita Gheryren museoa ere. Eta Krenz bera, nik nire liburuan hainbeste satanizatu nuena, izan da gure San Inazio berria, gure Lope de Agirre. Gorroto dugu, baina asko zor diogu berari. ­Talde baten baitan ari zara garatzen ikerketa hauek edo zeure kontura? Nire kontura ari naiz. Nolabait neure biografia edo gure belaunaldiarena interpretatu nahi nuke modu horretan. Nire esperientzia tipikoa dela iruditzen zait. Hori nori interesatzen zaion? Gure gauzak, euskaldunen kontuak txikiak dira, baina interes handia sor dezakete. Bilbo, esaterako, txikia da baina arkitekturan sekulako oihartzuna izan du hemen egiten ari denak. Hirien aldakuntzaren eredu bihurtu da Bilbo. Mundu guztiak nahi du Bilbo bat orain. Euskaldunok sortu dugu mundu txiki hori eta gu geu gara horren lekuko onenak. Geuri tokatzen zaigu, beraz, horretaz hitz egitea. Datorren urtean, esate baterako, Guggenheim Bilbori buruz jardunaldiak egingo ditugu Renonoko Euskal Ikerketen Zentruan. ­Aurten bertsolaritzarekin egin duzuen bezala? Aurten bertsolaritzarekin egin dugun bezalaxe. Munduko arkitekturan eta arte kritikan puntako jendea, artistak, turismoan adituak eta beste zenbait irakasle bilduko ditugu. Bilboren eredua iraultza bat izan da museologian eta arkitekturan, eta guk, euskaldun bezala, fenomeno hori aztertzen saiatu behar dugu. Antropologiaren aldetik beti egon da lilura bat euskaldunokin, herri zaharra garelako edo primitibotasunaren eredu izan garelako, baina aldi berean oso berrizale ere bagarelako, oso posmodernoak. Euskaldunen mundua interes handikoa da jende askorentzat, eta antropologo batentzat urre meategi bat da herri hau. Gehry, esaterako, erabat maitemindurik dago gurekin. Guk, noski, gure hondakin horiei etekin intelektuala ateratzen saiatu beharko genuke. Ikuspegi erromantiko samarra da, baina hori da nire ikuspegia.