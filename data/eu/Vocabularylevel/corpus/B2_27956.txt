Docutec Amona eta ni Parkean ikusten duen amona galizar baten iruditik abiatuta, idazleak zoriontasun eza eta gehiegizko desioen arteko lotura egiten du, kontsumismoaren kritika. Leihora ateratzen naiz, burua neure gogoetetatik freskatzeko. Kalte egiten diot askotan neure buruari, eta leihora irtenda aurkitzen dut salbamena. Egun goibela da. Aurreko parkean amona bat paseatzen dabil. Galiziarra da. Alarguna da. Beltzez jantzita ateratzen da egunero. Txikia da, lehengo amonak izaten ziren bezalakoa. Bastoiari eutsita ibiltzen da, poliki-poliki. Aurkitzen dudanean kaso egiten diot beti, bere hizkuntza gailegoan. Ez daki gaztelerarik. «E ti quen es?», galdetzen dit beti. Ni nor naizen. Gailegoek bakadite nortasunari buruzko galdera sakonagoa egiten: «E ti de quen ves sindo?». «Zu norena zara ba?». Bigarren honi erantzutera ez naiz iristen. Parkean ez dago beste inor. Balkoietan ere ez. Tarteka errezelaren bat mugitzen da etxeren batean, haize txar batek astinduta bezala. Euria hasi du. Amona toldope batera doa, eta hantxe dago geldirik. Amonak ni ez nau ikusten. Baina bere aurrean banengo ere ez ninduke ikusiko. Horregatik galdetzen dit beti nor naizen, lehenengo aldia balitz bezala. Amonaren eta nere artean, orain, 200 metrotako bakardade astun bat zabaltzen da, euriak kolorerik gabe utzi duen espazio triste bat. Niretzat bakardadea ausentziak ireki duen leize bat da; leiho hegian nago leizearen ertzean bezala. Nik bakardadearen sinbolotzat daukadan amona horrentzat, ordea, zer ote da bakardadea? Amona A Coruñako herri txiki-txiki batekoa. Ziur haren bakardadea bere Santa Comba maiteraino iristen dela. Bere senarra izango du gogoan, hango lagunak, festa egunak, filloa-k eta grelo-ak. Agian bere bakardadea nirea baino beteagoa dago, agian bere bihotza ez da hain minbera. Amona garai gogorrean jaioa da, garai ederrean jaioa: gauza gutxi desiratzen zituzten, eta hortikako guztia opari bat bezala jasotzen zuten. Ez zen zilegi ezer desiratzea, maite bat aurkitu eta haren ondoan lana eginez bizirik irautea baino. Gu gauza asko desiratzea posible dela dioen mundu publizitatu batean sortu gara. Gure nahigabea ez dator gaitz handietatik; gure nahigabea deseatzen ditugun guztiak ez lortzetik dator. Ez zaigu erraza gure bizitzari zentzua ematen dioten grinak eta neurriz gaineko desorekara garamatzaten deseoak bereiztea. Leihoan nago. Amona parkean dabil; gure artean, hitzik gabe ere amonak itxaropenez bete duen espazio bat.