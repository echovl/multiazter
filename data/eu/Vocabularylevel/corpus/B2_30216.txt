Docutec Zaborra: beste irtenbideak Zaborraren arazoa konpontzeko beste irtenbide batzuk bilatu behar direla diote errausketaren aurka daudenek: kontsumo arduratsua, berrerabilpena, birziklatzea, konpostaia, biometanizazioa eta eko-parkeak. Zaborraren arazoa konpontzeko beste irtenbide batzuk bilatu behar direla diote errausketaren aurkako mugimenduek. Hona hemen beren proposamenak. Gipuzkoako Hiri Hondakinen Kudeaketarako planak ere horietako batzuk aipatzen ditu: — Kontsumo arduratsua: Kontsumoaren murrizketa egitea funtsezkoa da. Adibidez, gutunontzietako propaganda murrizteko proposamena egin zuen Eguzkik aspaldi. Denda handietan ere neurriak hartu beharko liratekeela diote; horrelakoetan produktu gehienak paketeetan eta plastikoetan bilduta saltzen dituzte, eta beraz, zabor asko sortzen dute. — Berrerabilpena: zenbait ontzi, beirazkoak, adibidez, berriz erabili daitezke. Horien aldeko apustua egitea komeni da. — Birziklatzea: Gipuzkoan zaborraren %23,4 birziklatzen da. Jendea gehiago birziklatzeko kontzientziatu eta bide hau ahalik eta gehien aprobetxatu behar da. — Konpostaia: Zaborraren 1/3 organikoa da. Zenbait herritan, Iruñean eta Lizarran adibidez, konpostai plantak dituzte. Materia organikoa (usteltzen dena) berezituta biltzen dute, eta horrekin ongarria egiten dute, ondoren saltzeko. Bestalde, zenbait herritan etxean bertan egiten dute ongarria. — Biometanizazioa: Planta batean, birziklatu daitezkeen gaiak banatu eta materia organikoa berreskuratzen da. Hezetasuna eta gasak kentzen dizkiote. Hala, gutxiago okupatzen du eta zabortegi arruntek baino enbarazu gutxiago sortzen dute. — Eko-parkeak: Zaborra gaika biltzeko zentroak dira. Katalunian asko ugaltzen ari dira. Bertan, ohiko banaketaz gain, normalean hirietan aurkitzen ez ditugun edukiontziak daude, produktu bereziak jasotzeko.  