Docutec Ken ezazu gurpil aulkia burutik Bizkarrezur muineko kaltetuen elkarteko buruak, ikastetxeetan hitzaldiak ematen ditu gazteai ohartarazteko bizkarrezurra zaindu beharraz. Prebentziorako neurri guztiak hartu ditu, eta ez genuen nahi; baina, gertatu eginda. Diagnostikoa:bizkarrezur muinekolesioa. Laguna gurpil aulkian gerturatzean, ez ahaztu betikoa dela, ez dela aldatu. Gogoratu gurpil aulkia bere ipurdi azpian dagoela eta ez zure buru gainean. Rafa Arranz Gipuzkoako bizkarrezur muineko kaltetuen elkarteko lehendakaria da, eta hasieratik parte hartu du Aeslemeren kanpainan. «Kaixo, Rafa naiz. Eskalatzen ari nintzela erori eta min hartu nuen bizkarrezur muinean. Guztiz paraplegikoa naiz». Bere burua aurkeztearekin batera begira-begira dituen gazteen aurrean paseotxoa eman du gurpil aulkian, eta denak mutu utzi ditu. Bere helburua ez da bere kasua xehetasunez kontatzea, horrek duen morboarekin, «baina gazteei jakinarazi nahi diet gurpil aulkian jende asko dagoela, halakoak ez direla beti urruti gertatzen. Finean, beraiei ere gerta dakiekeela». Hitzaldiaren azken partean, Hirugarren Mailako Aurrezaintzaz jardun da Arranz, «hartu beharreko prebentzio neurri guztiak hartu ditugu. Ez genuen nahi, baina, gertatu egin da. Zure diagnostikoa hauxe da: bizkarrezurreko muineko lesioa». Hortik aurrera bizimodu berria eraiki beharra dago, «berriz zerotik hasi behar duzu, nola jantzi, kotxean nola sartu, kalean nola ibili..., dena ikasi beharra daukazu» kontatu du Arranzek. Eta aholku garbia eman die adi-adi begira dituen gazteei, «zuen lagun bati halakorik gertatzen bazaio, zoritxarrez gurpil aulki batean ikusi behar baduzue, kontuan izan zuen betiko laguna dela. Ez ahaztu gurpil aulkia bere ipurdi azpian dagoela eta hor utzi, ez ezazue jarri zuen buru gainean». Arranzek kontatu duenez, errehabilitazioan denbora luzea eman eta gero, etxera bueltatzeko garaia iristen da. «Zu desberdin zaude baina zure etxea, zure kalea, zure herriko autobusak lehengo berak dira. Bat-batean, etxeko komuneko atea estuegia dela konturatzen zara, ezin duzula bertara sartu». Hori dela-eta, bi aukera dauzka min hartutako pertsonak: lehengo etxea egoera berrira moldatzea edo etxe berria erostea. Bide bat zein bestea hartuta, kalera ateratzeko mementoa ere iristen da «eta lehen egiten zenituen gauza asko ezin dituzula egin konturatzen zara. Ez zuk horretarako gaitasunik ez daukazulako, baizik eta askotan ezin zarelako inora iritsi». Lehen oso maitea zenuen jatetxeak eskailera gehiegi dituela konturatzen zara bat-batean, zinema ere ez dagoela zuretzako moldatua eta trenera igotzea askotan abentura itzela dela. Arranzen hitzean, «pixkanaka gauza horiek guztiak konpontzen ari dira eta traba arkitektonikoak kentzen. Baina, oraindik lan asko dago egiteko». Honez gain, bizkarrezur muina kaltetuta duen pertsonak horixe du bere gaitz bakarra, buruz ondo dago, istripua izan aurretik bezala, «lehen tuntuna bazinen tuntuna izaten jarraituko duzu, eta lehen azkarra bazinen azkarra izango zara oraindik». Hala ere, bizkarrezur muinean min hartutakoen %6k baino ez dute lortzen ordaindutako lanpostu bat. Hortaz, diru sarrera oso eskasak dauzka, eta, aldiz, gastuak lehen baino askozaz ere handiagoak. Arranzek nabarmendu duenez, «paraplegikoak eta tetraplegikoak pertsona zeharo normalak gara. Sexu grina badaukagu eta gehienetan praktikatzeko arazorik ere ez daukagu. Gainera, lesio horiek ez dira heredatzen eta seme-alabak izan ditzakegu lasai-lasai. Horren adibide asko daude».