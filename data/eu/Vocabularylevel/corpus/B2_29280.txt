Docutec Norberaren autoa erabiltzea; erosotasuna edo halabeharra Euskal herriko hiriburuetako bizilagunek eskura dituzten garraiobide publikoak asko dira, hala ere eguneko hainbat ordutan garraiobide ugari gainezka izaten dira Ingurumenarentzat onuragarria izanik, trafiko arazoak konpontzeko komenigarria da garraiobide publikoaren erabilera sustatzea. Oraindik, ordea, ugari dira erosotasuna dela eta autoa hartzen dutenak. Barnealdeko herrietako bizilagunek halabeharrez hartu behar izaten dute autoa, beren herrietan garraio publikorik ez dagoelako edo egonda ere, bere zerbitzuak eskasak direlako. Garraiobide publikoen erabilera sustatzea da erakunde eta elkarte askoren nahia, izan ere, besteak beste, gehiegizko erabilerak, trafiko arazoak areagotu eta kutsadura arazoak eragin baino ez du egiten. Batzuek erosotasuna eta erraztasuna dituzte egunero-egunero beren autoa hartzeko arrazoi. Beste batzuek, ordea, ezintasunak eraginda hartu behar izaten dute beren autoa egunero, izan ere azken urteetan zerbitzuak ugaritzeko lan handiak egin badira ere, hainbat herritan oraindik ere garraiobide publikoen eskuragarritasuna oso mugatua da. Hiriburuak dira trafiko gehiegikeria handiena jasaten dutenak. Herrialde bakoitzeko erakunde eta zerbitzuen bilgune izaki, egunero-egunero hiriburuetara joan behar izaten duen jende kopurua handia baita. Hori dela eta, garraio zerbitzu eroso eta ugaria eskaintzen da bertan, hara eta hona ibiltzeko. Gainera, Donostia kasu, bizikletaren erabilera segurua izan dadin bide gorriek zeharkatzen dute hiria. Bilbo da hiritarrentzako zerbitzu gehien daukaten hiriburua. Bertara trenez, autobusez, eta metroz iristeko aukera dago eta hiri barruan mugitzeko, berriz, tranbia ere egokitu dute. Hiriburu barneko joan-etorriak garraio publikoan egiteko aukera anitz badira ere, lurraldeko hainbat herritatik garraiobide publikoa erabiliz hiriburura iristea nekeza da askorentzat eta ia ezinezko beste batzuentzat. Horixe da, Euskal Herriko lurraldeetako barnealdean kokatutako hainbat herritarren kasua, hain justu ere. Gipuzkoako Aia herrian esaterako, Donostiarako bost autobus baino ez dituzte egunean. Gutxiegi askoren ustez; «bakoitzaren autoa hartzera behartzen baitu eskasia horrek», udaleko langileen esanetan. Aia alboan kokatuta dagoen Zarautz herrira joateko, ordea, beharrezkoa da autoa hartzea, ez baitago gainerakoan nola joan. Hala ere, udaleko langileak adierazi duenez, soilik pertsona helduek erabiltzen dituzte autobusak. «Ordutegia oso eskasa da eta hori dela eta gazteek beti autoa hartzen dute», esan zuen. Herriko alkate Igor Iturainen esanetan, garraio publikoa erabiltzeko ohitura ez da handia; «ez dakigu, ordea, hau zergatik gertatzen den, agian autobus zerbitzu egokirik inoiz izan ez dugulako gertatuko da», adierazi du alkateak. Arazoari irtenbide bat ematearren, buruan hainbat ideia dituztela ziurtatu du. «Gure helburua Orio, Zarautz eta Aia lotuko dituen autobus zerbitzu bat sortzea da. Kontuan izan behar baita aiar gehienek han egiten dituztela beren erosketa gehienak», esan zuen alkateak. Gipuzkoako herri ugariren kasua hori da eta egoerak nabarmen egiten du okerrera Araban. Herri txiki ugari izanik, bertan herri batetik bestera joatea edo herrietatik hiriburura joatea oso zaila izan ohi da. Kanpezun, esaterako, herritarrek lan mardula egin behar izaten dute hiriburura iristeko. Bere eremuko herririk handiena izanik ere, egunean hiru aldiz soilik irteten da autobus bat herri horretatik. Goizeko bederatzietan, eguerdiko hamabiak hamar gutxietan eta arratsaldeko seiak laurden gutxitan. Txaro Martinez kanpezuarrak, ongi asko ezagutzen du Kanpezun dagoen garraiobide publikoen gabezia. «Halabeharrezkoa da autoa hartzea, izan ere ordutegia oso mugatua da jendearentzat. Goizeko bederatziak baino lehenago ezin gara Gasteizera joan eta autobus batetik bestera denbora-tarte handia dago», dio. Bere esanetan, gainera ugari dira herri horretan egunero-egunero Gasteizera lanera joaten diren bizilagunak. «Gasteizen lan egiten duten guztiek autoa hartu behar izaten dute, autobusen ordutegiak ez baitira inolaz ere lan ordutegiekin bat etortzen». Inguruko beste herri batera autobusez joatea, berriz, «pentsaezina» da Martinezen esanetan, «horretarako guztiz beharrezkoa da bakoitzak bere autoa hartzea», autorik ez duenak, berriz, estu-estuan bizilagunen batekin joan behar izaten duela aitortu du Kanpezuko bizilagunak. Hiriburuetan hara eta hona ibiltzen direnak ere ez dira, ordea, beti oso gustura azaltzen eskura dituzten autobus zerbitzuekin. Biltzen duten jende kopurua handia izaki, unibertsitateetara joaten diren ikasleak maiz kexatu izan dira eskura dituzten zerbitzuen kalitate eskasa dela eta. Bilboko Leioako Fakultatera joaten diren ikasleek, esaterako, autobus kopuru baxua salatu izan dute, eta beraz, autobusetan duten leku gabezia. Hori dela eta, autoa eskura duenak ez du zalantzarik egiten eta autoz joateko hautua egiten du. Nafarroan, garraiobide publikoen gabezia beste horrenbestekoa da. Jasone Mendiola Etxarri Aranatzeko bizilaguna da. Sakanako herri handienetakoa izanik «inguruetan baino garraiobide gehiago» dituztela onartu du Mendiolak. Bi autobus zerbitzuk egiten dituzten beren geldialdiak herri honetan Logroño eta Donostia lotzen dituen Estellesa konpainiakoak eta Bilbo eta Iruñea lotzen dituen Burundesak hain justu. Mendiolak joan-etorri guztiak autoz egiten dituela dio. «Herrian bizi eta lan egiten dudanez oinez ibiltzen naiz, baina kanpora irtetean autoz joaten naiz beti, horrela ez baitut erlojuari begira egon behar», azaldu du. Gainerakoan, inguruko herrietara joateko langileek erabiltzen dituzten autobusak hartu behar izaten dituzte. Autorik ez duenak, berriz, «aurpegia ematea» baino ez du. «Herrian ohituta gaude batekin eta bestearekin autoan ibiltzen eta jada ez dugu autobus faltarik sumatzen», dio Dionisia Telletxea leitzarrak. Poltsikorako ere, «autoa partekatzea irtenbide hona da Iruñera autobusez joatea esaterako autoz joatez baino garestiagoa baita». Autoak etxean utzi eta garraiobide publikoak erabiltzeko joera bultzatzea egokia da. Aitzitik, horren guzti horren aurretik, ezinbestekoa da arazoari irtenbidea eman eta egoera erabat aldatzeko, herritar askok eta askok ezintasun ugari dituztela jabetzea eta horiek konpontzen saiatzea, horretarako, behar diren neurriak hartuta. Motoen erabilerak gora egin du azken urteetan Autoak ez ezik, hirietan eta herrietan arrunta da moto izatea, trafiko gehiegikeriak sortutako auto-ilara handiak ekiditeko paregabeak dira eta era berean, beren jabeei ez diete aparkatzeko arazo handiegirik sortzen. Herrietan, berriz, autorik ez duenak inguruko herrietara joateko bide dira. Motoak ugaritzeak, ordea, arazoak areagotu baino ez ditu egiten, aireko kutsadura ez ezik, soinu kutsaduraren eragile ere badira eta. Azken horrek, askoren urduritasuna eragiteaz gain, beste askori loa galarazi dio.  