Docutec Familia medikuak Donostian egiten ari diren kongresu batean esandakoak biltzen ditu albisteak. Alde batetik zaharrak modu egokian artatzeko familia medikuak dituzten arazoak; eta bestetik elkarrizketa mediku batekin. JUANMA SARASOLA / Donostia Familiako medikuak askotan lanean nahi eta ezinean ibiltzen dira, egunero eri kopuru handia tratatzen. Jende adinduaren kasuan dedikazio sakonagoa eta denbora gehiago beharrezkoak direnez, osagileek ezin izaten dute behar bezalako zerbitzua eskaini. Bestalde, nahiz eta botiken kontsumitzailerik handienak izan botikak oso gutxi ikertzen dira zaharrengan. Horiek eta beste hainbat gai izan zituzten ardatz atzo Donostiako Kursaalean, Familia eta Komunitateko Medikuntzaren Espainiako Elkartearen XXI. Kongresuan. Adituek ezagutarazi zutenez, populazioa zahartzen doan heinean edadetu gehiago izango da gizartean, eta, beraz, osasun baliabide eta artatze mediku gehiago eskatuko dituzte zaharrek. Medikuen iritziz, pertsona adinduek beste guziek baino denbora gehiago eskatzen dute, eta egungo kontsulta masifikatuekin hori ezinezkoa da. Datuen arabera (Espainiakoak eman zituzten) botiketan gastatzen den %62aren hartzailea adineko jendea da, eta etxera egiten diren bisita medikuen %90arena. Botiken eraginkortasuna auzitan Adituek azaldu zutenez, botiken eragingarritasuna eta segurtasuna apenas ikertzen den pertsona zaharrengan. Botika gehien beraiek kontsumitu arren, ikerketa medikuak gazteengan egiten dituztela salatu zuten. Horren ondorioz zaharrengan botikek eragiten dituzten nahigabeko ondorioen berri gutxi izaten dituzte medikuek. Gauzak horrela, adineko pertsonekin ere ikerkuntza probak egitea eskatu zuten. Gisa berean, adineko pertsona franko polimedikatuak daudela jakinarazi zuten. Bada jendea lau edo botika gehiago hartzen dituena, eta horrek nahigabeko ondorioak eta botikek elkar eragitea ekar ditzake. Bestalde, adinekoen erorikoekin erne ibiltzeko aholkatu zuten, aldakako hausturen kasuetan hilkortasun tasa handia gertatzen baita. Zaharrak etxe egokituetan, taldeka eta zaintzaile batekin bizitzea komeni dela ere gogoratu zuten hizlariek. Azkenik, nerabeak eta sexua aipatu zituen Cristobal Trillo mediku espainiarrak. Honek esan zuen gazteengan nahigabeko haurdunaldiak eta sexu transmisioko gaitzak saihesteko familiako medikuaren informazioa eta aholkuak funtsezkoak direla.   FAMILI MEDIKUA Oso betebehar sozial garrantzitsua eta zabala jokatzen du. JOSE MARIA BAENA, Bartzelonako familiako medikua da eta Donostiako Familia Medikuntzako Kongresuko Adineko Pertsonaren Artatzea simposiumeko moderatzailea. Sendagile katalanak Egunkariari azaldu zionez, adineko jendea egoki artatzeko baliabide gehiago behar dira. Prentsaurrekoan esan duzunez, adineko jendeari osasun etxeetan eskainitako tartea murritzegia da haiek behar bezala artatzeko. Nola antolatu beharko lirateke kontsultak? Lehen-lehenik kontsultek irauten duten denbora emendatu beharko litzateke. Gaur egun [Espainian] mediku batek egunean batez beste 40 pertsona hartzen ditu, eta 5-7 minutu eskaintzen dizkio gaixo bakoitzari. Onena familiako mediku gehiago jartzea litzateke; hala eri bakoitzari denbora gehiago eskaini ahal izango litzaioke. Era berean, adineko pertsonei bisitak maiztasun handiagoarekin egin beharko litzaizkieke. Azken batean, gaixoak artatzeko giza baliabide gehiago jartzea da kontua. Dena den, medikuak egon badaude... Bai, baina horretara bideratu eta prestatu beharko lirateke fakultateetatik ateratzen direnak. Zer paper jokatzen dute gaur egun familia medikuek? Oso paper sozial garrantzitsua eta zabala jokatzen dute; gainera, lehen beste pertsona batzuek egiten zutena ere egiten dute egun. Alegia, Elizaren gida espirituala, familiaren papera eta Francis andrearen "amodio kontuetan aholkulari" papera ere... Zehaztuko duzu poxi bat? Beno, gaur egun gaixoekin kontsultan edo bisitan zaudenean dena azaltzen dizute: etxekoek hau eta bestea egiten dutela, bilobek ez dutela ia jaten... haurrak ere ekartzen dizkizute zerorrek jateko agintzeko... Lehengo familia eredua galdu egin da. Lehen, esaterako, amonak beti izaten zuen etxeko sendabideren bat. Hori gaur egun galdu egin denez, jendeak geroz eta gehiago jotzen du medikuarengana; baita arazo ttiki-ttikiak dituenean ere. Halaber, bikotekidearekin izandako haserrealdiak eta gisako kontuak kontatzen dizkizute. Hortaz, familiako medikuak rol sozial izugarria jokatzen du, ezta? Bai. Bada txiste bat horren inguruan: Pertsona batek diotso besteari: 'Zuk zer egiten duzu?; eta besteak: 'Nik jendeari entzuten diot, aholkuak ematen ditut, hau egiten dut, bestea...ª; 'Ez segi! Zu familiako medikua zara!  