Docutec Zerk sortzen du neke izugarri hori? Nekatua sentitzen zara, eguneroko errutinari eta bizimoduari aurre egiteko indarrik gabe... Jakizu noiz hartu behar duzun atseden eta noiz bisita egin medikuari. Estresa, dieta desegokia, atseden falta, botikak edo baita gaixotasun jakin batzuk ere egon daitezke neke eta akidura-sentsazio horren atzean. Horixe da Josuneren kasua, 36 urte eta marketin-zuzendaria kosmetika-etxe batean. Hain nekatua sentitzen zenez, etxera iritsi bezain pronto —sekula ez arratsaldeko zortziak baino lehen— bere lehenengo kezka egun osoan ikusi ere egin ez zuen lau urteko semea oheratzea izaten zen, ahalik eta lasterren ohera joan eta lo hartzeko (edo horretan saiatzeko bederen). Eta, noski, horrek errudun sentiarazten zuen, astegunetan bere semeari behar adinako arreta ez jartzeaz gain, bikotekidearekin ere apenas izaten zuelako harremanik. Aurreko kasua hipotesi hutsa den arren, horrelako egoerak gero eta usuagoak dira, batez ere etxetik kanpoko lana seme-alaben arretarekin, bikotearekin, etxearekin, norbere zainketarekin, harreman sozialekin eta beste hainbat konturekin batera bizi behar dituzten emakumeen artean. Nekea ez da, alabaina, beti estresaren edo gehiegizko lanaren ondorioa izaten. Bizi-aztura osasungaitzak eta osasun-arazoak ere egon daitezke egoera horren atzean. OHITURA AKIGARRIAK Nekearen kausa posibleak errepasatu eta baztertzea da egoera horretatik ateratzeko eman beharreko aurreneko pausoa, bizi-kalitatea eta osasuna, fisikoa bezala baita mentala ere, hobetzeko. · Lo falta. Gauero behar duzuna baino ordubete gutxiago lo egitea aski da zure laneko errendimenduan eta zure eguneroko zereginetan behera egiteko. Eta lo falta hori gerta daiteke beranduegi oheratzen zarelako, lokartzea kosta egiten zaizulako edo oso goiz esnatzen zarelako. Pauta erregularrak ezartzea lagungarri gerta dakizuke trantze horretatik irteteko. · Estresa eta herstura. Lan batetik bestera atsedenik hartzeko tarterik gabe pasatzen bazara, akituta amaituko duzu, eta burutik nahastuta gainera. Hartu atsedenaldiak lanean, eraginkortasunean hobetu eta zure osasunak irabazi egingo du-eta. · Jarduerarik eza. Ariketa fisikoa egiteko nekatuegia bazaude ere, jakin beharra daukazu horixe dela akidura-egoera horretatik ateratzeko modurik onena. Ariketa neurritsua (esate baterako, pauso arin samarrean ibiltzea), ordu-erdiz besterik ez, astean lau aldiz gutxienez, estresaren eta antsietatearen kontrako erremediorik onena izango da, energia eta baikortasuna emateaz gain. Baina ibilaldi hori arratsaldeko seiak edo zazpiak aldera izatea gomendatuko nizuke, ohera joan aurreko bi orduetan eginez gero, ariketa fisikoak gorputzaren alerta-sistemak pizten dituelako, eta horrela lokartzea zailagoa izango zaizu. · Jan-neurri desegokia. Ez bazara behar bezala elikatzen, eta ez baduzu behar adina ur edaten, ez diozu zure gorputzari behar adina erregairik ematen. Eta kontuz! Kafe-katiluak edo kolako freskagarriak mesede baino kalte gehiago egingo dizute, arratsaldeko bostetatik aurrera hartuz gero batik bat. Kafeinak lokartzea eragozteaz gain, loaldiaren kalitatea ere okerragotu egiten du. Ohera gose apur batekin joatea gomendatzen da, baina ez da gehiegikeriarik egin behar, ez alde batera ezta bestera ere: afari pisuak digestio nekeza duenez, ezingo duzu begirik bildu, baina beste muturrean urdail hutsa insomnioaren lagun mina dela esaten du herri-jakinduriak. Adituek diotenez, indioilarra omen da loa eragiteko janaririk onenetakoa, eta baita karbohidrato konplexuak ere, almidoi asko dutenak: patatak, arroza, pasta, kalabaza edo kuiak, etab. · Botikak. Beta-blokeatzaileek (hipertentsioaren kontra erabiltzen dira), depresioaren aurkako botikek eta antihistaminikoek (alergia-kasuetan erabiliak) neke-sentsazioa eragin dezakete. Eta ez ahaztu hozturaren kontrako sendagai batzuek eta analgesikoek kafeina edo bestelako estimulatzaileak dituztela, eta osagai horiek loaldia nahas dezaketela. · Gaixotasunak. Komeni da jakitea estresaz, atseden faltaz edo gehiegizko lanaz gain, badirela neke-egoera ulergaitzak sortzen dituzten arrazoi medikoak ere. Eta horien artean aipatzeko modukoak dira anemia, depresioa, diabetesa, minbizia, hanka urdurien sindromea, loaldiko apnea, tiroideko arazoak (hipertiroidismoa bezala baita hipotiroidismoa ere), eta neke kronikoaren sindromea. Zure ustez arrazoi argirik gabeko neke-bolada luze batean aurkitzen bazara, komenigarria izango litzateke zure oheburuko medikuari galdetzea, presarik gabe baina geroko gerotan lagatzeke. KRONIKO BIHURTZEN DEN SINDROMEA Gaixotasun kronikoak asko eta oso ugariak dira, eta neke kronikoaren sindromea bezala ezagutzen dena da horietan misteriotsuenetakoa: erabateko akidura, atsedenaldiarekin ere hobera egiten ez duena, itxuraz arrazoirik gabe agertzen dena eta antsietatearekin eta jarduera fisiko nahiz mentalarekin okerrera jotzen duena. Bere sintoma nagusiak hauek dira: neke handia -pertsona ezertarako gai ez dela bihurtzeraino-, muskuluetako minak, oroimen txarra, buruko nahasmendua eta kontzentratzeko zailtasuna. Gehienbat emakumeei erasaten die, eta batzuetan sukarra, artikulazioetako mina eta gongoil handituak ere ager daitezke. LAGUNGARRI IZAN DAITEZKEEN ALDAKETAK Arestian nekea eragin dezaketen arrazoi posible batzuk aipatu ditugunez, arrazoi horien kontra hartutako neurriak mesedegarri gerta daitezke neke-egoera hori jasaten duen pertsonarentzat. Hona bada, aholku erraz samar batzuk: · Estresaren kontra. Egiozu aurre presioari eta ezarri lehentasunak. Ikasi ezetz esaten. Jarraian, antola itzazu zure jarduerak eta baita jarduteko ordena ere (egunero zerrendatxo bat egitea lagungarria izan daiteke). Eta egunero zerorrentzako astia hartu, erlaxatu edo lasaitzen zaituen zerbait egiteko (kirola, zinemara joatea, edo beste edozer izan daiteke). · Kontrola itzazu laneko tentsioak. Zure lankideekin izan ditzakezun arazoak giro lasaian konpontzen saiatu. Zure mugak argi edukiz gero, zure eginkizunak eta ardurak ere errazago mugatuko dituzu. Jaiki zure lan-mahaitik eta egin itzazu tiramenduak edo luzatze-ariketak egunean hainbat txandatan. Hurrengo egitekoa errazago egingo duzu! · Berreskuratu jarduera fisikoa. Berriro hastea kosta egiten bazaizu, jarri helburu erraz samarrak, esate baterako ibilaldi laburrak -oinez, edo bizikletan, edo baita igerian ere-, 10 minutukoak hasieran, egunero 30 minutukoak izatera iritsi arte. Egun gutxiren buruan indarberrituta sentituko duzu zeure burua, eta baita gorputza ere. · Jan bai, baina tentuz. Goiz erdiko makalaldiak saihesteko, hasi eguna gosari egokiarekin: zuntzetan aberatsa (osoko ogia edo zerealak), proteina apur bat (arrautza, jogurta, urdaiazpikoa...) eta fruta-pieza bat. Baztertu zuku azukretuak eta koipe saturatuak edo trans modukoak (partzialki hidrogenatuak). Saia zaitez egunean lau edo bost otordu txiki egiten, pare bat jatordu pisu egin ordez. Nekea baretzeko, onena fruta, esnekiak (gaingabetuak batez ere), ogi integrala, intxaurrak eta sei basokada ur egunean. · Baztertu alkohol-gehiegikeriak. Edari alkoholdunek nerbio-sistema zentrala deprimitzen dute, eta edan eta ordu batzuetara neke-sentsazioa eragin dezakete. Gauez, berriz, alkoholak loaldiaren kalitatea alteratzen du, eta apnea izateko arriskua gehitu egiten du. · Lotara joateko ohitura egokiak. Egunean behar adina energia izateko, garrantzi handikoa da aurrez "gau ona" pasatu izana. Hona hemen loaldi ona egiteko aholku batzuk: ohean ez jan, irakurri, irratirik entzun edo telebistarik ikusi. Gelak tenperatura egokian egon behar du, ilunpetan eta isiltasunean. Lokartzea lortzen ez baduzu, ez zaitez ohean geratu, jira eta bira; jaiki ohetik, zoaz beste gela batera eta erlaxa zaitez. Iratzargailuak beti ordu berean jo behar du, baita asteburuetan ere, gero ohean denbora pixka bat gehiago emango baduzu ere.