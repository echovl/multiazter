Docutec Victor Hugo (1802-1885) Otsailaren 26an jaio zen Victor Hugo idazle erromantikoa. Hona hemen autore ospetsuaren bizitzaren zenbait jakingarri. Victor Hugo poeta, nobelagile eta antzerkigilearen lan eskergak, beharbada ordura arte inork eman gabeko bultzada eman zion erromantizismoari Frantzian.   Besançongoa dugu Hugo, 1802ko otsailaren 26an jaioa. Oso gazterik erabaki zuen idazle nahi zuela izan. Academie française delakoak poema bat saritu zion 1817an, eta handik bost urtera lehen poema-liburua argitaratuko diote: Odes et poésies diverses. Han d'Islande (1823) eta Bug-Jargal (1824) eleberriak eta Ballades (1826) kaleratu ziren hurrena.   Crowel (1827) drama historikoan, hitzaurrean, klasizismoaren tradizioak ezarritako mugez haraindi egiteko aldarria idatziko du, sutsu. Erromantizismoak laster batean ardatz bihurtuko du oihu hori.   Marion Delorme (1829) antzezlana debekatu egin zion gobernuak: liberalegia zen nonbait. XVII. mendeko gorte frantziarreko emazte baten bizimodua kontatzen du lanak. Baina Hugok ez zuen etsi, eta bertsoz idatzitako Hernani (1830) antzezlana estreinakoz eman zenean, izugarrizko arrakasta izan zuen, eta horrek piztualdia ekarri zion Erromantizismoari.   Giusepe Verdik operara aldatu zuen Ernani (1844) sortuz. Victor Hugoren sasoirik emankorrena 1829-1843 bitartekoa izan zen. Iñaki Azkunek euskaratuta duen Notre Dame de Paris (1831) eleberri historiko itzelak, Parisen XIV. gizaldian kokatutako ipuinak, sari bi ekarri zizkion. Batetik, izen ona, eta bestetik Academie Françaisek bere partaide izendatuko du.   Garai honetan Claude Geuex (1834) eleberrian gogotsu gaitzetsi zituen Frantziak bizi zuen giroa eta justizi sistema. Lirismoz betetako hainbat poema liburuk ere dezenteko arrakasta izan zuten: Orientales (1829), Les feuilles dïautomme (1831), Les chants du crepuscule (1835), Les voix intérieures (1837). Arrakasta handikoak baita ere antzezlan hauek: Le rois s'amuse (1832), Verdik Rigoleto (1851) egiteko erabilia. Lucrecia Borgia (1833), Ruy Blas (1838).   Hainbeste emaitza ederrekin batera porrot itzelen bat ere bai: Les Burgaves (1843). Urte honetan berean arrebarik zaharrena eta honen senarra hil zitzaizkion, itota. Poesia laga eta politikari ekin zion. Bonapartezalea izan zuen sendia, eta Hugo, gaztetan, erregezale. Errepublikanoa zen, ordea, 1848ko iraultzen garaian. Luis Napoleonen aurkako erasoaldiak pot egin ostean, Belgikara atzerriratuko da. 1855an, 15 urte iraungo duen desterratzea hasiko du Guernsey uhartean.   Hugok urteak eman zituen Napoleon-le-Petit (1852) satira gupidarik gabea idazten. Satirikoak dira baita Les chàtiments (1853) liburuko poemak, lirikoak Les contemplations (1856), eta epiko-lirikoa La legende de siécles (1859-1883). Guernseyn burutu zuen bere nobelarik handien eta entzutetsuena Les Miséres (1862), telebistara eraman zena. Protagonista nagusia, Jean Baljain, Gérad Depardieu-k egiten zuen, ondoan John Malkovich zuela. Frantziak gizarte mailan zituen injustiziak gaitzesten du nobelak, gogor.   1870an Frantzian zen Hugo, eta politikari ekingo dio. Azken 15 urteotako bi lan garrantzizko aipatzeko: Quatre-ving-treize (1874), eta L'art dïêtre grand-pére (1877). Victor Hugoren poesiak eta erretorikak eragin handia izan zuen frantsesez idatzi zuten hurrengo belaunaldietako gazteengan. Frantsesez idatzi duen idazle handienetako bat da.   Begiramen berezia izan zuen beti herri xehe eta txiroenganako, eta herio zigorraren aurka idatzi zuen. 1885an hil zen Parisen. Euskal Herrian bitan izan zen. Victor Hugok 1843. urtean Pasaia eta Lezora eginiko bidaiaren zatiak Koldo Izagirrek itzuli eta liburuxka batean argitaratu zituen.   VICTOR HUGOREN JAIZKIBEL   Alaitasunaren eta handitasunaren ezaugarri bikoitza duen orok bezalako leku atsegin eta liluragarri hau, ikusi dudan ederrenetarikoa den leku ezezagun hau eta inongo 'touristek' bisitatzen ez duena, Suitzan balego mirestua eta Italian balego ospetsua izanen zen lehor-itsasoko leku apal hau, Gipuzkoan dagoelako ezezaguna, noraezean heldu nintzen eta non nengoen ez nekien Eden distiratsu txipi hau Pasages da espainieraz eta Le Passage frantsesez.   Itsasbeherak lehorrean uzten du badiaren erdia eta berezi egiten du Donostiatik, bera ere mundutik bereiz egonik. Itsasgorak 'Pasaia' osatzen du ostera. Horretarik izena. Herri honetako biztanleriak ez dauka industria bat besterik, ur lana. Sexu biek banatu dute lana beren indarren arabera. Gizonak ontzia dauka, emakumeak badia; gizona arrantzara doa eta jalgi egiten da golkotik, emakumea golkoan gelditzen da eta 'pasa' egiten ditu aferaren batek edo interesen batek Donostiatik bertara daramatzatenak. Horretarik txalupariak. Emakume gaixo hauek hain bakan daukate pasaiariren bat, non ados jarri behar izan duten.   Pasaiari bakoitzeko elkar jan eginen zuketen. Ezarria dute iragaten ez duten muga bat, eta hautsi egiten ez duten lege bat. Harrigarria da herri hau. Itsasoak gora egin orduko, bidea urak hartzen duen hartara eramaten dituzte beren txalupak; eta hantxe daude, harkaitzetan, beren kailua iruten, zain.   Atzerritar bat azaltzen den aldiro, laster egiten dute ezarria daukaten mugaraino, eta bakoitza saiatu egiten da etorri berriak hauta dezan. Atzerritarrak hautatu egiten du. Hauta egindakoan, isildu egiten dira denak.   Aukeratu egin duen atzerritarra sakratua da. Daukanarena da. Pasaia ez da garestia. Pobreek bost xentimo ematen dute; burgesek erreal bana; jaunek pezeta erdia; enperadoreek, printzeek eta poetek pezeta.