Docutec Guggenheim Bilbao Museoan, artea ikasbide Ekainaren 15etik aurrera eta uztailaren 18a bitartean, 6 eta 11 urte bitarteko 179 artistek beren artelanak erakutsiko dituzte Guggenheim Bilbao Museoan. Hauek dira Artea ikasbide urteko erakusketan ikusi ahal izango ditugun sortze-lanetako batzuk: azulejoz egindako mosaiko handi bat; tunika, koroa eta ezkutu aztekak; Amerikako aurkikuntzaren bidaiak markatuta agertzen diren mundu-bola bat; Erdi Aroko hainbat pertsonaia irudikatzen dituzten piezez osatutako xake erraldoi bat; autorretratuak eta antzezlan baten bideoa. Erakusketa original hau Artea ikasbide hezkuntza-programaren zazpigarren edizio honetan ikasturte osoan zehar parte hartu duten ikasleek garatutako lanaren eta sormenaren emaitza da, eta urtero bezala, BBKak babesten du bere eskuzabaltasuna erakutsiz. Artistek, ikasleek, irakasleek eta Museoko hezitzaileek elkarrekin batera lan egiten dute hezkuntza-programa honetan, non artea tresna baliagarri bihurtzen den curriculumaren hainbat jakintzagai ikasteko, esate baterako Matematika, Hizkuntza eta Literatura edo Ingurunearen Ezagutza. Arte-tailerretan, ikasgaiaren edukiak sendotu ez ezik irakurketa, idazketa, ahozko adierazpena eta arteen hizkuntza garatzen dituzte. Tailerrak astean behin egiten dituzte ikastetxean, ordu eta erdiko saioetan, eta 20 astez. Programaren amaieran ikasleek jakintzagai jakin bat ikasteaz gain beren autoestimua, sormena eta lankidetza-lana garatzen dute. Aurten, Mexiko BF-ko Escuela Modelo ikastetxeko ikasle talde batek bere lanak trukatu ditu Artea ikasbide urteko programan parte hartu duten Legazpiko Domingo Agirre ikastetxeko ikasleekin. Neska-mutilek beren ekosistemaren argazkiak eta marrazkiak egin dituzte; lana amaitu eta gero, eta posta elektronikoa tresna gisa erabiliz, bildu duten informazioa trukatu dute eta leku bakoitzeko ur-zainketa, birziklapena, klima-motak edo flora eta fauna alderatu dituzte. Nola sortu zen egitasmo hau?Artea ikasbide Natalie K. Liebermanek sortu zuen 1970ean, Solomon R. Guggenheim Museoan, New York hiriko Lehen Hezkuntzako ikastetxe publikoetan arteen irakaskuntza ezabatu zutenean. Amerikako hezkuntza-sisteman desberdintasun nabarmenak daude auzoen eta ikasleak joaten diren ikastetxe-motaren arabera. Natalie K. Liebermanek haurrek modu ugaritan ikasten dutelako uste osoa zuen: entzunez, hitz eginez, ekinez edo sortuz. Eta mezenas iparramerikarrak Learning Through Art programa sortuz hezurmamitu zuen ideia hura. New Yorkeko artistek ikastetxeetan parte hartu eta haurren sormena pizten dute, ikasleei artelanak sortzen lagunduz eta lan horien bidez beste diziplina batzuk ikasteko interesa piztuz, esate baterako literatura edo historia, autoestimua areagotu eta garapen pertsonala bultzatzeaz gain. 1998az geroztik EAEn1998az geroztik, Guggenheim Bilbao Museoko Hezkuntza Zuzendariordetza Eusko Jaurlaritzako Hezkuntza Sailaren Hezkuntza Berriztatzeko Zuzendaritzarekin elkarlanean aritzen da urtero Artea ikasbide programa landuz. Programa Euskal Herriko gizartearen errealitatera eta ikastetxe publikoetan antzematen diren premia eta interes pedagogikoetara egokitu da. Orain arte programa honetan Lehen Hezkuntzako hiru hizkuntza ereduetako 921 ikaslek eta 61 irakaslek parte hartu dute. Euskadin, aurten, Inés C rcoba, Alex Carrascosa, Oier Etxebarria, Ibon Garagarza, Iñaki Gracenea, Julio Hern ndez, Aiora Kintana, Manu Muniategiandikoetxea eta Mercedes Périz artistek 20 astez zuzendu dute haurrek egindako lana Bizkaiko Lehen Hezkuntzako lau ikastetxe publikotan, Bilboko Txurdinaga, Bilboko Fray Juan de Zorroza, Getxoko Romo eta Bilboko Elejabarrin; Gasteizko bi ikastetxetan, San Prudencio eta Barrutia Ikastolan; eta Gipuzkoako hiru ikastetxe hauetan: Oiartzungo Elizalde, Legazpiko Domingo Aguirre eta Azpeitiko Carmelo Etxegarai Ikastolan. Artea ikasbide erakusketa osatzen duten berrehun inguru obra harrigarriak Guggenheim Bilbao Museoaren 103 aretoan ikusi ahal izango ditugu ekainaren 15etik uztailaren 18ra bitartean.