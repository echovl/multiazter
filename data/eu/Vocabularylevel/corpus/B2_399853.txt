Docutec LOQUILLO: "Euskaraz ahal duzuna esatea bikaina da" Jendaurrean ondo gelditzea, ustez egokiak diren erantzunak ematea eta iraganean izandakotik bizitzea ez datoz bat Loquilloren izaerarekin. Betiko legez aurkitu dugu, baina urteen poderioz bakar batzuek bakarrik lortzen duten aparteko koherentzia antzeman diogu. Pixka bat es mucho kanpainan parte hartu eta Kepa Junkeraren azken diskoan euskaraz abestu izana esperientzia aparta izan zela dio. Izan ere, euskara sustatzearena, berak beti "normaltzat" hartu duena, besteek ere hala ikustea nahiko luke eta horretarako bere harri-koskorra ekarri nahi izan du: "Zertxobait besterik ez badakizu ere, gutxi hori esatea bikaina da, oso garrantzitsua da gure kulturaren, errealitatearen parte bat dela argi izatea". Eusko Jaurlaritzaren Pixka bat es mucho kanpainan parte hartu duzu. Zerk bultzatu zintuen? Egun batean, RNEn, "Agur" esanez amaitu nuen hizketaldia. Norbaitek entzun egin zuen eta deitu egin zidaten, kanpainan kolaboratzeko eskatuz. Spota nire etxe ondoan grabatu zuten, eta beraz, etxetik jaistea besterik ez zen izan niretzat. Bartzelonan jaio nintzen, eta leku askotakoak garela esan dezakegu bertakook. Beraz, kontu normaltzat hartu dut beti euskararena. Arazoa politikariek dute, hiritarrek baino gehiago. Badakigu zer den hizkuntza batek zentsura jasan izana. Nire ustez, akats larria izan zen demokraziaren hasieran hizkuntzen gaia hasieratik ez normaldu izana. Irratian hasieratik euskaraz, katalanez edo galegoz egindako abestiak ere entzun izan balira, gaur egun ez genuke toki askotan dugun arazoa izango. Kanpaina azaldu zidatenean, pentsatu nuen norbaitek "Egun on" edo "Eskerrik asko" esatea jada asko dela. Zertxobait besterik ez badakizu ere, gutxi hori esatea, ahal duzuna esatea, bikaina da, oso garrantzitsua da gure kulturaren, errealitatearen parte bat dela argi izatea. Nire adina kontuan izanda, zail ikusten dut euskara ikastea, baina nire semeak, adibidez, badaki, eta oso normala iruditzen zait. Nire aldetik, nire harri-koskorra ekarri nahi izan dut. Kanpaina amaitzeko Donostian eman zenuen kontzertuan, zure abestien hitzak buruz zekizkiten gazte asko izan ziren. Zer sentitu zenuen? Nire bizilagunentzat jo nuela esaten dut. Norberak bere hirian, nire kasuan Donostian, jotzen duenean, gai profesionalak ez du horrenbesteko garrantzirik, alderdi emozionala da inportanteena, lagunak eta familiakoak alboan baitituzu. Oso hunkigarria izan zen. Horrez gain, ondo egindako lanaren fruitua dela uste dut. Lanbide honetan urteak daramatzazunean, ezberdin ikusten dituzu gauzak. Ez da negozioa soilik, osagarri emozionala behar duzu, bestela ezin baita jasan. "Lanbide honetan urteak daramatzazunean, osagarri emozionala ezinbestekoa da" Artistak aukeratzen du bere publikoa ala publikoak aukeratzen du artista? Nik aspalditik aukeratzen dut publikoa. Horrelakoa naiz, hori da nire iritzia, eta gustatzen bazaizu ongi, bestela, aukera ezazu beste bat, neska-laguna duzunean bezala. Oso harro nago jende ezberdinari gustatzen natzaiolako, baita ideologia politiko ezberdina duen jendeari ere. Zera diote niri buruz: "ez dut berak bezala pentsatzen, baina berak pentsatzen duena esaten du, aizu!". Hori da nire publikoa, besteak errespetatzen dituena. Ez dut publiko jakin batentzat abestu nahi, ezinezkoa baita denen gustukoa izatea. Gainera, horretarako paper jakin bat egin behar da, eta oso aspergarria da. Jendaurrean ondo geratzea baino, nirea askoz ere jarrera errespetuzkoagoa dela uste dut. Pixka bat es mucho egin nuenean, kanpaina nazionalista batean parte hartzen ari nintzela esan zuten, eta zur eta lur geratu nintzen. Ez du politikarekin zerikusirik eta! Zenbat eta kultura gehiago ezagutzen dituzun, hobeto! "Hori da nire publikoa, besteak errespetatzen dituena" "Etxea", Kepa Junkeraren azken diskoan hartu duzu parte. Zer nolakoa izan zen esperientzia? Esperientzia aparta izan zen. Andrés Calamaro buenosairestarra, Jaime Urrutia madrildarra eta ni neu aritu ginen Oh Pello Pelloren grabaketan. Honelako abestiak grabatzea oso garrantzitsua da, lehenik eta behin hizkuntzen kontua leuntzen duelako, eta bigarren, gauzak era logikoz egitea ahalbidetzen duelako. Logikoa ez dena da frankismoan, 40 urtez, erkidego batzuen hizkuntza propioak debekatu izana, edo gaur egun horren inguruko gatazka izatea. Kulturan lan egiten dugunontzat tamalgarria da. Calamaro entzuten dudan bezala, irratietan Kepa Junkera edo Mikel Laboa entzutea gustatuko litzaidake, bi adibide jartzearren. Lankidetzaren emaitza paregabea iruditzen zait. Katalana edo bartzelonarra naizenez, ekimen hau Nova Cançó-ko abeslariren batek martxan jarri izana nahiko nukeen nik... Tamalez, iraganeko errezelo ugari dago oraindik, horma asko erorarazi behar dira. 25 urte igaro ondoren, Loquillo y los trogloditas taldea desagertu egin zen joan den urtean. Abstinentzia-sindromerik bai? Inondik ere. Gitarra-jolea hil zenean, bidera ezina iruditu zitzaidan izen berarekin jarraitzea. Espainian badago izen berarekin jarraitzen duen eta jatorrizko kide bakarra besterik ez duen talderik. Iraganean lortutakotik bizitzea dela uste dut nik. Bizitzan etapa bakoitza bizi behar da, eta eboluzionatu egin behar da. Artista bat hazi egiten da urteen poderioz, hobetu egiten da. Ezin da Peter Pan sindromearekin bizi. Talde asko elkartu egin dira berriz, urte asko banatuta egon ondoren, baina berrogei urtetik gorakoen sindrometzat dut nik hori. Ez dator bat nirekin. Berragerpenak alde batera utzi behar dira. 2007an Balmoral argitaratu zenuen, bakarka egin duzun lehen diskoa. Azken 30 urteotan interpretatu ditudan pertsonaien batura da. Une jakin batean, aktoreak bere pertsonaia propioa egiten du, eta Balmoralek pertsonaia hori definitzen du. Disko honetan, pertsonaia guztiek bat egiten dute, eta hori da bere balioa. Nik azken pertsonaia hau aukeratzen dut, ordua da eta! Badago pertsonaia hori inoiz aurkitzen ez duenik, baina nire kasuan, iritsi da garaia. "Punk zaleentzat rockerregia, eta rock zaleentzat punkegia" zarela diote. Ez dirudi erdizka ibiltzen zaren horietakoa zarenik, ala bai? Ez, ez. Ipurtarina naiz. Beti nabil zerbaiten bila, ikertzen, eta ez dator bat nirekin jendaurrean ondo gelditzea, beti egin dut nahi nuena. Ez dut baimenik eskatu; asko jota, ukondokadak emanez egin dut aurrera. "Ipurtarina naiz. Beti nabil zerbaiten bila, ikertzen, eta ez dator bat nirekin jendaurrean ondo gelditzea, beti egin dut nahi nuena" Horren erakusle al da Loquilloren irudi, janzkera eta harrokeria? Bizitza honetan gogorra ez, serioa izan behar da. Mundu mailako krisia bizi dugu orain eta beste batzuk baino azkarragoak direla uste duten pertsona batzuk aberastu izanaren ondorioa dela iruditzen zait. Nire bizitza lanean, arduratsu izatean, seriotasunean eta gauzak ondo egitean oinarritzen da. Bizitzaren zentzua hori da, zintzotasuna. Egunen batean bizitzaren oinarri izango diren baloreak horiek izatea espero dut. Bestela, ez nituzkeen musikaren mundu honetan 30 urte emango. Arrazoi apur bat badut, nonbait.