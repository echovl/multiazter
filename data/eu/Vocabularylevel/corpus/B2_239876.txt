Docutec Bost zentzuak Gauza asko uzten dut udarako pentsatuz egun luzeak tarte gehiago utziko didala nahi dudana egiteko. Eta, une batean, zentzumen guztiek bat egiten dutela konturatuko zara. Eta usaina dastamen bihurtzen dela, ikusmena ukimen, entzumena ikusmen... YOLANDA ARRIETA / Gauza asko uzten dut udarako pentsatuz egun luzeak tarte gehiago utziko didala nahi dudana egiteko. Ez naiz konturatzen —ez dut konturatu nahi— ekaina iristean egunak bere ohiko hogeita lau orduekin jarraituko duela, azkarrago iritsi arren eguna eta beranduago besarkatu gaua.   Zer esango dizuet, ba? Zentzuen bidez asmaturiko pelikulan murgiltzen naiz, umeak bezala. Logikarik handiena eta ondorio gardena: argi gehiago badago, eguna luzeagoa da.   Nola oheratu gaueko hamabiak baino lehen haize epelaren berotasuna beso biluzietan sentitzean? Nola ez irten etxetik goizean goiz, argiz beteriko egun urdin baten atarian? Nola ez usaindu belar siku eta gorotz nahasketa eder hori mendira bidean? Nola ez dastatu izozki bikoitz hori hondartzatik bueltan?   Bai, udak bere usain propioa du; berria bezain zaharra. Eta ondo begiratuz gero, udak bere kolorea ere badu, beroa bezain freskoa. Belarria erne jartzen baduzu, entzungo duzu bere hots propioa ere; olgetaria, musikatua, berbena doinua eta kirkir kantua biak bat eginda...   Eta, horrela, une batean, zentzumen guztiek bat egiten dutela konturatuko zara. Eta usaina dastamen bihurtzen dela, ikusmena ukimen, entzumena ikusmen... Eta, orduan, irudiko zaizu denbora luzaaaaatu egin dela, haurtzaroko txikleen antzera, eta urtaro beroa ere berarekin batera luzaaaaatu dela, eta izen bat hartu duela: uda.   Zentzuek engainatzen gaituzte.   Zer engainu gozoa!      