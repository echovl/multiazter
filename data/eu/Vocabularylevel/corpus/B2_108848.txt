Docutec Toskana, italiar bizimodu onaren adibide garbia Italian barrena edonon aurki daitezke paraje ederrak, estilo desberdinetako artea, baita otordu bikainak egiteko leku aproposak ere. Baina, Toskana, Errenazimenduaren sorlekua da, aipatutako guztia, leku txikian, biltzen duen eskualdea. Goi-mailako 'Meka' turistiko zenbait daude Toskanan: Florentzia, Pisa eta Siena, besteak beste. Baina, lurralde hartako edozein txokotan aurki ditzakezu paisaia atseginak: muino politak mahastiz eta altzifrez beteak, 'duomo' (katedral) aparta duen herrixkaren bat eta giro lasaia, eskualdeko gastronomia eta ardoa dastatzeko leku paregabea. Florentziako Katedrala, 'Duomo', munduko tenplurik ederrenetakoa da: kupularen tamaina harmoniatsua, kanpandorrea eta ataria, estalduran erabilitako marmol berdeen, arrosa-kolorekoen eta zurien nahasketa kromatikoa. Kanpoan, sarreraren ondoan Bataiategia dago, eraikin zirkularra da, oso polita. Gaur egun, normalean, Bataiategiak elizaren barruan egoten dira, baina garai batean kanpoko aldean egiten zituzten, pertsona bataioan kristau eginda gero elizan sartzen zela adierazteko. Eta Toskanan asko daude era honetako tenpluak. Florentziako hiriaren erdi-gunea bere osotasunean oinez ibiltzeko prestatuta dago, benetan gozamena da monumentuen artean lasai ibiltzea. Palazzo Vecchio (Jauregi Zaharra) gaztelu errenazentistaren adibide garbia da, plaza zoragarri batean. Alboan dago 'Galeria de los Uffizi' entzutetsua, munduko museorik onenetakoa. Eta handik gertu, 'Ponte Vecchio' (Zubi Zahar) ospetsua, Arno ibai-gainean. Ez da zubia soilik, bai baitago azoka bat ere, dendak eta dituena. 'Galeria de los Uffizi' museoan Erdi Aroko eta Errenazimenduaren garaiko bilduma ederra dago ikusgai: Giottoren freskoak, Miguel Angelen koadroak, Botticelliren 'Udaberria' famatua... Ez zaio hain nekagarri egiten turistari bisita egitea, ordu-pare batean ikus baitaiteke osorik. Baina, jakin ezazu, aski astuna dela errenkan zain egon behar izatea, udaldian batez ere, eta japoniarren tropel itzela oztopo izaten dela pinturak patxadan begiesteko. Pisa ezin da lehiatu Florentziarekin artelan-kopuruari dagokionez, baina badu erakargarri berezi bat, munduan bakarra: Pisako Dorre Okerra. Badirudi noiznahi erori behar duela, bost metroko inklinazioa edo okerra baitu bertikalekiko. Hamabi urtez itxita egon da, erortzeko arriskua benetakoa baitzen. Injinerutza-lan zail batzuk burutu ondoren, lortu dute inklinazio hori pixka bat gutxitzea, eta orain dela pare-bat urte berriro zabaldu zen turisten gozamenerako. Badirudi beste hirurehun bat urte egon daitekeela erori gabe. Orain, zorionez, igo daiteke berriro dorrean gora eta goienean ohiz kanpoko bizipen bizia bat sentitu. Baina, izan ezazu gogoan bisitari-kopuru jakin bat bakarrik onartzen dutela egunero, eta sarrera garestia dela. Gainera, Pisan badaude beste ikusgai eder batzuk ere: unibertsitateko gazteen giro alaia eta atsegina, beste eraikin deigarriak (Duomo, Bataiategia, Cavalieri Plaza eta Santa Maria della Spina-ko eliza. Honek jostailua dirudi, hain da txikia) eta pasealeku zoragarriak Arno ibaiaren ondoan edo oinezkoentzako kaleetan. Ikusgarria da San Gimignano herria ere, baina udan erabaki sendoa hartu behar da hara joan aurretik, sekulako jendetza joaten baita bisitatzera. Hala eta guztiz ere, merezi du ikustea. Gain batean dago herria eta hango ikuspegia paregabea da. Herriaren ezaugarri nagusiena, Erdi Aroan jaunek eraiki zituzten dorreak. Hamalauk irauten dute zutik, urrutitik begiratuta, XIII. mendean eraikitako Manhattan bat dela esan liteke. Katedrala ere bikaina da, hormak freskoz beteta daude. Siena Palioaren Festagatik da ospetsua. Hamazazpi zaldizko, beste hainbeste auzotan bizi direnenen izenean, lehiatzen dira estandarte bat (palioa) irabazteko. Lasterketa 'Il Campo' plazaren inguruan egiten dute. Errenazimendu-garaiko bitxi zoragarria da plaza, irregularra da eta maldatsua. Minutu batekoa besterik ez da izaten lasterketa, baina giroa aparta da, eta festa-giroak herriko beste kaleetan jarraitzen du. Esango genuke, hemengo estropadetako giroaren antzekoa dela, nolabait adieraztearren. Palioaren Festa urtean bi bider egiten da, uztailaren 2an eta abuztuaren 16an. Ordu batzuk lehenago joan behar da, festa hori eroso samar ikusi nahi bada. Dena dela, edozein egun edo sasoi da egokia Siena bisitatzeko. Katedrala ia Florentziakoa bezain ederra da, eta hiriko kale zahar, estu eta maldatsuetan ibiltzea benetako gozamena da. Erdi Aroko jaun toskanar horiek mezenas ziren, gaur egungo 'sponsorrak bezala'. Artista asko mantentzen zituzten: pintoreak, arkitektoak, eskultoreak eta abar, palazioak dekora zitzaten. Horrela asmatu zuten Errenazimendua. Eta Toskanako bizimodua zein gustagarria den ikusita, ez da harritzekoa Errenazimendua han sortu izana.