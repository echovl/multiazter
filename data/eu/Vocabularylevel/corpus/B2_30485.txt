Docutec Elikagaien energia Hartzen ditugun janarietan hainbat gauzek dute eragina: ohitura sozialek, norberaren ohiturek, erosteko ahalmenak, gustuek eta jateko beharrak. Apetitua da, ordea, jaten duguna kontrolatzen duena. Gizakiak ezinbestekoak ditu kaloriak honako behar hauek asetzeko: bere gorputz-tenperatura berdin mantentzeko, organo eta guruin batzuei beren lanean laguntzeko, bizitzako garai zehatz batean eta eguneroko ehunen ahultzeari erantzuteko. Jakina, kaloria beharrak aldatu egiten dira gizakiaren jarduera fisikoaren arabera, adinaren arabera edo egoera fisiologiko berezien arabera (haurdunaldian eta edoskitzaroan kaloria-kontsumoa handiagoa da, 350 eta 550 kilokaloria gehiago kontsumitzen baitira), egiten den lan-motaren arabera. Energia-gastuaren eta elikagai-kontsumoaren inguruko ikerketek diotenez, 3000 kilokaloria kopuru egokia dira gizaki osasuntsu eta 65 kg inguruko baten beharrak asetzeko. Gomendio hau gizon eredu delakoarentzat egin dute. Emakume eredu delakoarentzat, aurrekoaren egoera berean eta 55 kiloko pisua edukita, 2.200 kilokaloria gomendatzen dute. Gure eguneroko jardunari eusteko behar dugun energia gorputzak sortzen duen beroaren bidez neur daiteke. Bero hau elikagaien oxidazioaren ondorio da, eta kalorietan neurtzen da. Elikagaiak osatzen dituzten substantziak ezagutzeak eta haien eginkizunak aztertzeak aukera eman dute dietaren alderdi kuantitatiboak eta kualitatiboak zehazteko. Behar energetikoak adinaren arabera                     Haurrak     1 - 4 urte       70 kilokaloria eguneko               Eskola-umeak     4 - 18 urte       50-55 kilokaloria eguneko               Nerabeak     18 - 30 urte       30-35 kilokaloria eguneko               Helduak     30 - 60 urte       25-30 kilokaloria eguneko