Docutec Citi... zer?   Zuen diru-sarrerak hazi nahi dituzue? /Bai, dirua nahi dut. /Dirua zertarako? /Gauzak (autoa, etxea ) erosteko. / Gauzak erosi zertarako? /Ni eta nire ingurukoak zoriontsu izateko. /Zoriontsu zertarako? /Amets egiteko. /Amestu zertarako? /Diru gehiago izateko! /Diru gehiago zertarako? Txikitan ikasitako poema-jolas hori zirkulu bat da, eta, zirkulu guztiak bezalaxe, ez du hasierarik, ezta bukaerarik ere. Elkarrizketa horretan badirudi dirua dela helburua, eta ez zoriontsu izatea edo beste edozer gauza; elkarrizketa ad infinitum horretan badirudi amets egiteko, lehenik, zoriontsu izan beharra dagoela. Hala al da? Hala ez bada, zergatik ez zuzenean amets egin, gainerako bitarteko guztiaz paso eginez? Niri, bederen, ez dit inork erran beharrik —eta gutxiago kanpoko multinazional batek— amets egiteko, nori eta niri, sortu nintzenetik ez baitut orain arte ametsak bertzerik ukan buru honetan, zorioneko edo zoritxarreko, baina beti ametsetan. Eta banku batek erran behar dit nola amets egin, dirua ukaiteko eta zoriontsu izateko? Ene ametsek bide zuzenagoa erakusten didate, inongo bitartekorik (dirurik) gabe zoriontsu izateko.  