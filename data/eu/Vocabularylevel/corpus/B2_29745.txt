Docutec Transgenikoak: alde eta kontra Transgenikoen aldeko eta kontrako arrazoiak jakin nahi badituzu, eskuratu dokumentua: ingurumena, nekazaritza, osasuna, sozio-ekonomia. Genetikoki eraldatutako produktuek aldekoak eta kontrakoak dituzte, eta arrazoi kontrajarriak ematen dituzte batzuek zein besteek. Nekazaritza eta elikadura arloetan, hauek dira arrazoi nagusiak: Alde Ingurumena: Epe laburrean, produktu toxiko gutxiago erabiltzeko aukera ematen dute. Nekazaritza: Landareen ontze teknika tradizionalen aldean, ingeniaritza genetikoak eraginkortasun handiagoa dauka; landare transgenikoak gogorragoak dira kaltegarriak zaizkien izakien eta gaitzen aurrean, produktu kimiko kopuru handiak onartzen dituzte, errendimendu hobea dute eta klima eta ingurumen gogorragoak onartzen dituzte. Osasuna: Osagarri erantsiak dituzten jakiak (A bitamina duen arroza), sendagaiak dituztenak (txertoa duten jakiak, esate baterako), ezaugarri berriak dituztenak (lurrin gehiago duen ardoa) sor daitezke bioteknologiarekin. Sozio-ekonomia: Munduko gosea desagertzen lagun dezakete, emankorragoak direlako eta ingurune eta klima aldagaiei hobeto aurre egiten dietelako. Kontra Ingurumena: Agrokimikoen erabilera eta kutsadura handitu egiten dira. Kutsadura genetikoa sor dezakete eta bioaniztasuna arriskuan jarri. Nekazaritza: Ingeniaritza genetikoak espezieen arteko mugez gaindiko jauziak egiten ditu, gene bakoitzak ez duela funtzio bakarra kontuan hartu gabe. Landare transgenikoek toxinekin eraso nahi dieten zomorroak eta landareak zaildu egiten dira eta toxinok eraginkortasuna galtzen dute. Toxinekiko erresistentzia beste landare batzuetara zabal daiteke. Azkenean, gero eta produktu kimiko gehiago erabili behar da. Ez da frogatu landare transgenikoak emankorragoak direnik, eta kontrako ondorioak ikusi dira hainbat tokitan. Nekazariak multinazional gutxi batzuen menpeko bihurtzen dira, hazi eta produktu kimikoen ekoizpena enpresa horien esku baitaude. Osasuna: Alergia berriak ari dira agertzen (animalientzako bakarrik diseinatu zuten Starlink motako artoak alergia kasu larriak eragin zituen pertsonen artean AEBetan, 2000. urtean); ezohikoak diren toxikoak ere agertu dira jakietan; eta gizakiarentzat txarrak diren bakterio batzuk antibiotikoekiko erresistente bihurtzen ari dira. Sozio-ekonomia: Biztanle guztientzat adina janari ekoizten da munduan. Denentzako iristen ez bada, baliabideen banaketa txarragatik ez da iristen. Transgenikoen ekoizpena bakar batzuen esku geratzen denez, banaketa desoreka areagotu egingo da. Garatzeke dauden herrialdeetan elikadura txarra daukate, eta monokultiboak ez du hori konponduko.