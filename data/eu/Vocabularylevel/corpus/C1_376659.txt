Docutec Astean behin zinemara: Lucía Puenzoren "XXY" Argentinako zinegileek aukera harrigarriak eskaintzen dizkigute behin eta berriz; ezagun du badakitela kalitate handiko narrazioak egiten. Eta horrez gain, zinegile hasiberri batzuek ere ezustekoa ematen dute beren heldutasunarekin, batez ere, ohikoa ez den fintasunez heltzen diotenean hainbat gai oso korapilotsuri, hots, gizartean, eta baita alde psikologikotik begiratuta ere, zeresan handia duten zenbait gairi. Gai horietako bat da Luis Puenzoren alabak, Lucíak, aukeratu duena bere lehen filma egiteko. Zaila da gaia: nola onartuko dute bi nerabeek beren sexu-izaera? Onartze hori prozesu neketsua da, eta zer egingo dute ataka horretan? Inés Efron antzezlearen lehen lana da hau, eta Alex izeneko protagonistaren azalean sartu da. Alex hermafrodita da sortzez, bi sexuak ditu: arra eta emea da aldi berean. Alvaro da beste protagonista, hau ere nerabea, eta Alexekin sexu-harremanak izatean zalantzak hasten zaizkio, gay ote den edo. Erreferentzia gisara helduak dituzte, eta hauengandik jasotako heziketa. Eta testuinguru horretan erabakiak hartu beharko dituzte bi nerabeek. Alexen aita, Kraken da biologoa. Ricardo Darín aktorea da Kraken. Uste izatekoa da biologoari ez zaizkiola arrotzak hermafroditak, ez baita hain arraroa hori gertatzea animalien artean. Krakenek semearen iritzia errespetatu nahi du. Ahalik eta informaziorik gehien biltzen saiatzen da: gai horri buruzko liburu espezializatuak irakurriko ditu, semearen egoera berean egondako batekin hitz egingo du. Semearen ondoan egon nahi du aitak. Izan ere, egunen batean aukera hirukoitza izango du aurrean, eta erabaki beharra: ar izan, eme izan, edo hermafrodita jarraitu. Amak, ordea, aspaldi hartu zuen erabakia: ebakuntza! Alvaroren arazoa, itxuraz, itxuraz bakarrik, ez da hain traumatikoa. Fisiologiari erreparatuta argi dago: arra da. Bere sexu-nahiak eta jardunak aspaldidanik erabaki dituzte bere gurasoek, eta gizarteak berak. Baina Alexekin duen harremanak duda-mudak azaleratuko dizkio. Aita oso posesiboa du Alvarok, semea oinordeko duin izan dadin nahi du, hori du helburu bakarra: familiaren izen onak segida izan dezala, harrotzeko moduko segida. Aitak ez du uste bere mailara heltzen denik semea, eta honek ahal duena egiten du aita ez sumintzeko. Mehatxu egiten dionez aitak ?"Zu ez zara behintzat puto izango" ? (marikoi), argi dago ezingo duela Alvarok askatasun osoz erabakirik hartu. Beraz, horrela gauzak pelikula honetan. Gurasoek, aukeran, manikeismorako joera handiegia dute. Eta amak berriz, ezkutu antzean daude, bigarren mailan edo, aitekin alderatuz. Liskarrak konpondu behar direnean ere, topikoak gutxiago azalduko balira, askoz hobeto. Gurasoen rola jokatzen duten aktoreek ere badute zer hobetua, arketipoak dirudite pertsona baino areago. Hauxek dira pelikula honen itzalak, huskeria Alexek eta Alvarok transmititzen duten izaera distiragarriaren ondoan. Bai Inés Efrónek, bai Martín Piroyanskik (Alvaro) lehen filma dute XXY, eta Alvaroren pertsonaia oso eskematikoa da Alexenaren aldean, baina bi antzezleek lan bikaina egiten dute aipatutako distira horren mesedetan.