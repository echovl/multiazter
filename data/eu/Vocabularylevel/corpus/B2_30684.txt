Docutec Euskaldunen jakin-mina Euskaldunok dugun oso ohitura txar bat azaltzen du. Atzerritik Euskal Herrira datozenei gureaz baino ez diegu galdetzen, eta ez dugu batere interesik azaltzen haien jaioterriaz. Aireportuko kafetegian nagoela, asiarra ematen duen gizon bat eseri zait alboan. Bi eskuekin hartu du taza eta zurrutada zaratatsuak eman dizkio teari. Azkar edan du, hozten utzi gabe, eta bukatu duenean korroskada bota du, naturaltasun osoz. Aurre-aurrean daukat, mahai berdinean eserita gaude, eta deseroso sentitu naiz. Ez naiz ausartu irakurtzen ari naizen liburutik begirada altxatzen ere. Frankfurten nagoela kontuan izanda, gizonarena ohitura itsusia iruditu zait, baina Asiako bere herrixkan banengo korroskada teak on egin diolako adierazle bezala ulertuko nuke, eta zurrutadak ezpainak ez erretzeko ezinbestekoak irudituko zitzaizkidan. Gizarte-hezkuntza arauak leku batean eta bestean zein ezberdinak diren pentsatzean euskaldunak ondo hezitako pertsonak ote garen galdetu diot neure buruari eta konturatu naiz badagoela euskaldunok dugun oso ohitura txar bat. Atzerritik Euskal Herrira datozenei gureaz baino ez diegu galdetzen, eta ez dugu batere interesik azaltzen haien jaioterriaz. Nola ari zara jaten, ondo ezta? Gustatu zaizu gure kostaldea, asko ezta? Eta gure ardoak, eta gure mendiak... Haien kultura, ohiturak eta hizkuntzak bost axola guri. Gurea bai interesgarria. Aireportuko asiarraren zurrutadek nigan eragin zuten antzeko efektua izan dezake gure jarrera honek Euskal Herrira datozen atzerritarrengan. Topo egiten dudan hurrengoari Donostiako pintxoak gustatu zaizkion galdetu aurretik, bere herrian jaten dutenari buruzko informazioa eskatuko diot. Ondoren aurkituko dut tarteren bat Kontxako hondartzaren edertasuna goraipatzeko.