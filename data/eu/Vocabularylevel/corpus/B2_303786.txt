Docutec Milioika indigena ahotsik gabe Indigenen Nazioarteko Egunean, 20 urtez horien ahotsa izan den NBEko lan taldea desagertzear da, eta komunitate horiek beldur dira munduaren aurrean ez ote diren mutu geratuko Milioika indigena ahotsik gabe   Arantxa Elizegi Duela 83 urte hasi zuten beren eskubideen aldeko borroka. Orain, ia mende bat geroago, desegitear da Nazio Batuen Erakundearen aurrean haien eskubideen alde egiten zuen Herri Indigenei buruzko NBEko Lan Taldea, nahiz eta nazioarteak oraindik ez duen onartu Herri Indigenen Eskubideen Deklarazio Unibertsala. Agintariek asko hitz egiten dute haien eskubideez, baina horiek paperezkoak soilik dira oraindik. Hori dela eta, herri indigenak beldur dira lan taldea desagertzearekin batera haiek nazioartean duten ahotsa ere desagertuko ez ote den. «Taldea desagertuz gero, inork ez du haien alde hitz egingo NBEn», iragarri du taldeko buru Yozo Yokotak. Taldea bilduta dago egunotan. Azken urteotako lanari buruzko txostena aurkeztu behar diote NBEri irailean. Hori nahikoa ez balitz bezala, NBEko Batzorde Orokorrak irailean du onartzekoa indigenen eskubideak jasotzen dituen deklarazioa. Baina, jada, bi herrialde agertu dira haren aurka: Kanada eta Errusia. Gobernuz kanpoko erakundeek behin baino gehiagotan salatu dute bi herrialde horiek indigenekiko duten jarrera, baina ez dirudi aldatzeko asmorik dutenik. EGUN BAT EZ DA NAHIKOA. Indigenen Nazioarteko Eguna zen atzo. Mundu osoan entzun ziren haien aldeko ahotsak. Europako Batasuneko Atzerri komisario Benita Ferrero-Waldnerrek berak iragarri du EBk ez duela atsedenik hartuko indigenen eskubideak bermatuta dauden arte. Horretarako, baina, egun bat baino gehiago beharko dute. Munduan 370 milioi indigena bizi dira 5.000 komunitatetan banatuta. Orotara munduko herritarren %5 dira eta beraiek dira txiroen artean txiroenak ere. Guatemalan, esaterako, herritarren ia erdiak indigena dira. Horietatik gehienak pobreak dira, eta %40, berriz, oso pobreak. Eskolatzeari dagokionez, indigenen %48 analfabetoak dira, eskolagabeak; %80 estolderiarik gabeko guneetan bizi dira. Horretaz gain, haien kontrako erasoak ohikoak dira nonahi. Kolonbian, adibidez, A'wa komunitateko bost kide hil zituzten atzo. Hego Amerikan 50 milioi indigena bizi direla eta haien egoera orokorrean Guatemalakoenen antzekoa dela kontuan hartuta, esan daiteke haien eskubideak paper batean jasotzea baino zerbait gehiago egin beharko duela nazioarteak. Ferrero-Waldnerren arabera, deklarazioa bi hamarkadako lanaren ondorioa da: «Haien eskubideak bermatzeko egindakoa aztertzeko garaia da». Indigenen aldeko erakundeen arabera, baina, hori egiteko NBEko lan taldearen laguntza oinarrizkoa da. «Baliabideak behar ditu NBEk indigenen kezkak nazioarteko agendan ager daitezen», azaldu du Kanadako Caucus Indigena erakundeko kide Kenneth Deerek. Filipinetako indigena Joji Cariñoren iritziz, berriz, lan taldeak nazioartearen arreta bereganatzeko balio izan du, eta hura deseginez gero, atzera egingo dute.   Buruzagi irokes batek hasitako borroka Kayuga Deskaheh buruzagi irokesak (Amerikako tribu indigena bat) bere herriak bizi zuen egoera kaxkarrak ikusita Genevara jo zuen 1923an. Nazioarteak indigenen eskubideak onartzea nahi zuen. Urtebete egin zuen han. Alferrik, ordea, inork ez zion jaramonik egin. Handik bi urtera, 1925ean, gauza bera egin zuen T. W. Ratana buruzagi erlijioso maoriak (Zeelanda Berria) ere. Gobernuak beren lurrak kendu zizkiela salatu zuen. Baina orduan ere nazioarteak entzungor egin zien. 1970ean Gutxiengoak Babesteko eta Bazterketa Prebenitzeko NBEko Batzordea herri indigenen egoera ikertzen hasi zen. Horren ostean, haien alde lan egiteko eskatu zion nazioarteari. Hala, 1994an jaio zen Herri Indigenen Nazioarteko Eguna.     NBE-ren Proposamena Indigenen eskubideei buruzko deklarazioa Askatasuna eta duintasuna. Duintasunari eta eskubideei dagokienez, pertsona eta herri indigenak beste pertsona eta herrien berdinak dira eta haien kontrako bereizketen biktima ez izateko eskubidea dute. Segurtasuna. Askatasunean, bakean eta seguru bizitzeko talde eskubidea dute, beste herriek bezala; eta baita genozidiotik edo beste edozein indarkeria motatik babestuko dituzten bermea ere. Berezko ezaugarriak. Talde eta banako gisa beren ezaugarri eta izaera garatzeko eskubidea dute herri indigenek. Eskubide horren barruan dago beren buruak indigenatzat hartzeko eta indigena gisa onartuak izateko eskubidea. Lurrak. Herri indigenak ez dituzte beren lurretatik indarrez bidaliko. Ez da inor bere lurretatik bidaliko herri indigena interesatuen baimenik gabe eta bidezko kalte-ordainetan adostu gabe. Hizkuntza eta historia. Ondorengo belaunaldiei beren historiak, hizkuntzak, filosofiak eta literatura erakusteko eta horiek erabili eta garatzeko eskubidea dute. Estatuek neurri eraginkorrak onartuko dituzte herri indigenen eskubideren bat arriskuan dagoenean hura babesteko. Hezkuntza. Haur indigenek estatuak eskaintzen dituen hezkuntza mota eta maila guztiak erabiltzeko eskubidea dute. Herri indigena guztiek dute eskubide hori eta baita beren hezkuntza sistemak ezarri eta kontrolatzeko eskubidea ere, beren hizkuntzetan irakatsiz. Beren komunitateetatik kanpo bizi diren haur indigenek beren hizkuntzan ikasteko eskubidea dute. Estatuek neurriak hartuko dituzte horretarako nahikoa baliabide jartzeko.  