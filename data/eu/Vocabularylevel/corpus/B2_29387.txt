Docutec Multimedia Multimediak informatika, telebista eta telefonoaren arteko esparru bateratua erakarri behar omen zuen baina, praktikan, kontsumitzaileak ez ditu oraindik telebista eta ordenadorea elkartu. AMATIÑO /   Orain hamabiren bat urte (1992), ETBren sorreran (1982) ezagutu nuen Herbie Eisner ekoizle alemanak Hanburgora joateko deitu zidan, zetorren multimedia azaldu nahi zidala-eta. Hantxe ikusi nuen informatika, telebista eta telefonoaren arteko lehen konberjentzia. Hantxe erakutsi zizkidan, estreinako, orain horren normalak iruditzen zaizkigun sarea eta emaila. «Telebistarenak egin du ­esan zidan­, multimedia da etorkizuna». Baina 90eko hamarkadan amestu genuen multimediak ez du oraindik aurrera egin, bi arrazoiz gehienbat. Batetik, orduan agindu ziguten banda zabala ez delako oraindik egiazko interaktibitatea eskaintzeko gauza izan eta, bestetik, Interneta jartzea erabaki duen kontsumitzaileak informazioaren aldeko apustua egin duelako eta ez, ostera, entretenimenduarena. Ez dut nik zorioneko multimediak porrot egin duenik esango baina, onenean ere, bistan da oraingoz behintzat ezinean geratu dela. Are gehiago, gero eta gutxiago hitzegiten da multimediaz eta, honezkero, hitzak berak ere galdu du orain dela hiruzpalau urte arte zerion zentzu magikoa. Gauza bat dira teknologiak teoriaz eskaini ditzakeen aukerak eta beste bat, guztiz bestelakoak, eguneroko praktikan kontsumitzaile arruntak egiten dituen aukerak. Multimediak informatika, telebista eta telefonoaren arteko esparru bateratua erakarri behar omen zuen baina, praktikan, kontsumitzaileak ez ditu oraindik telebista eta ordenadorea elkartu. Oraindik ere bi pantaila izaten jarraitzen dute, eta ez bat. Izan ere, entretenimendua gustuko duen ikusleak telebistaren aukera egiten jarraitzen du eta, ostera, informazioa nahiago duena Interneten sartzen da. Are gehiago, azken urteotan Internetek jorratutako pausuak ez dira telebistarengana hurreratzeko izan, urrintzeko baino. Gero eta gehiago, Interneta berezko nortasunaz jabetu nahi duen komunikabide berria da, bere logika eta hizkuntza bereziarekin, telebistak lehengo lepotik ­edo noraezean­ jarraitzen duen bitartean.