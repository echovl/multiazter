Docutec Antisorgailuak, zerrenda beltzean Datorren urtetik aurrera estrogenoz egindako antisorgailuek positibo emango dute emakumezko kirolariei egingo dizkieten dopinaren kontrako kontroletan. Medikuak eta kirolariak elkartu ziren: antisorgailuak, hilekoa, sexu-jarduna, ezintasuna... Antisorgailu estrogenodunek positibo emango dute dopin kontroletan; solasaldia izan zuten atzo medikuek eta kirolariek Datorren urtetik aurrera estrogenoz egindako antisorgailuek positibo emango dute emakumezko kirolariei egingo dizkieten dopinaren kontrako kontroletan. Horixe jakinarazi du Sabino Padilla Athleticeko sendagileak, Kontrazepzioaz eta bizitza kalitateaz Bilbon egiten dabiltzan batzarrean. Goi mailako kirolean antisorgailuek eta sexu jardunak duten eragina aztertu zuten atzo goizean kirol taldeetako sendagileek eta kirolariek, hiru gai horiek bateragarriak diren edo ez aztertzeko egindako mahai-inguruan. Padillak esan zuenez, munduko kirol agintariek urtarrilean berraztertuko dute debekatutako gaien zerrenda, eta orduan sartuko dute estrogenoa zerrenda beltzean. Zergatik? Dituen osagaien artean bat testosteronaren deribatua delako.Mahaian, Padillarekin batera, Alfredo Cordova Liberty Seguros txirrindulari taldeko sendagilea eta Julio Martinez piraguista, Agurtzane Elorriaga txirrindularia eta Naiara Franco eta Cristina Llorente futbol jokalariak izan ziren. Gai ugari jorratu zituzten. > antisorgailuak: Zerrenda beltzean egoteak ez du esan nahi emakumezko kirolariek ezin izango dituztenik hartu haurdun ez geratzeko edo kirol lehiaren arabera hilekoa aurreratu zein atzeratzeko. Padillak azaldu zuenez, medikuak txostena egin beharko du, federazioan aurkezteko, eta erakutsi egin beharko dute dopin kontroletan. Arazoa izango dute larrialdi batean biharamuneko pilula hartu behar izan duten kirolariek. > hilekoa: Emakumezko kirolariek azaldu zutenez, badira hilekoa atzeratu edo aurreratzeko hormonak hartzen dituztenak. Ez zen, baina, hor zeudenen kasua. Elorriaga gaiaz mintzatu zen: «Denetarik dago, hilekoa eramateko ahalegina egiten dutenak eta neurriak hartzen dituztenak. Ezagutu ditut hilekoarekin indar handiagoa dutela esaten dutenak ere...». Futbolari biek berbok berretsi zituzten. Llorentek argitu zuen, hori bai, dakitena «besteei entzunda» dakitela. Taldeko teknikariek horri buruzko argibiderik ez diete ematen. Emakumezko kirolariek ez dute inolako informaziorik jasotzen, bestalde, gaur kirola egiteak bihar kalterik eragingo dien edo ez jakiteko. Medikuek azaldu zutenez, estrogenoak hartzea lagungarri gerta dakieke neskei, gihar-minak kendu eta lunbalgia minik ez izateko. > sexu jarduna: Sendagileak eta kirolariak bat etorri ziren eta lehiaketaren bezperako sexu jardunak inori kalterik ez diola egiten esan zuten. Julio Martinezen arabera, horrek norberaren araberako eragina dauka; «baina zenbaitzuetan onuragarria ere izaten da, lasaigarri delako». Cordovak zioenez, kaltegarri izan daitekeela pentsatzeak ez du zentzurik, «ahalegin handiagoak egiten direlako lehiaketatik kanpo eta inori ez zaio bururatzen sexua debekatu behar denik». Besterik da, argitu zutenez, zenbait entrenatzailek neska-lagun edo emazterik ez onartzea taldea non edo non bildurik dagoenean. «Ez sexuak eraginik duelako, horrek talde loturari kalte egin diezaiokeelako baizik», ohartarazi zuen Padillak. Txirrindulariei dagokienez, Elorriagak eta Cordovak zehaztu zuten saio gogorretan akituta egoten direla: «Txirrindulariak buruan duen bakarra lo egitea da. Larrutan egiteko gogorik ere ez dute izaten». > ezintasuna: AEBetan egindako azterketen arabera, bizikletaren eserlekuak ezintasuna eragin dezake denborarekin, larregizko presioa egiten duelako hankartean. Cordovak aitortu zuenez, berari ez zaizkio etorri txirrindulariak arazo horrekin; «baina beharbada izan da badakitelako gu ez garela gai horietan adituak eta, hortaz, beste inorengana joaten dira arazoarekin». > tamaina: Cordovari galdetu zioten ea egia den txirrindularien zakila ohikoa baino handiagoa dela, eta ea anabolizanteen ondorio den. Erantzuna izan zen txirrindulariek ohikoa den baino gorputz argalagoa izaten dutela, zailduagoa. «Horrek itxura eman dezake zakila handiagoa dela. Bestea mito bat da». > homosexualitatea: Neskek argi utzi zuten bai txirrindularien artean bai futbolarien artean usualak direla harremanok. «Nik uste baino askoz gehiago dago», aitortu zuen Elorriagak. Franco ere antzera mintzatu zen: «Gure artean sortzen den lotura horren estua denez, ohikoak dira maitasun harremanak». Mutilei buruz zera esan zuen Martinezek: «Batzuei zerbait antzematen zaie, baina inork ez du aurpegia ematen».