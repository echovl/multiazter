Docutec Zaintzaile gutxi Afrikan GIB birusak eragiten dituen ondorioak era askotakoak dira; osasunaren alorreko profesionalak eri bihurtu ditu askotan Zaintzaile gutxi Afrikan a.i Umezurtzak, emakume gazteak, gizon sasoikoak. Arrunt zabaldutako gaitza da Afrikan HIESa. Bizitzako alor askotan eragiten du; eskola asko eta asko, esaterako, maisu-maistrarik gabe geratzen ari dira, irakaskuntzako profesional askori erasan dielako gaitzak. Erietxe askotan, halaber, profesionalen eskasia dute, gaitzaren eraginez. GIB birusak kutsatutakoen artean, sarritan, gero eta maizago, osasun alorreko profesionalak ere badaude. Ondorioz, zainketa behar duten pertsona asko daude. Gero eta gehiago. Eman dezaketenak, ordea, gutxi. Gero eta gutxiago. Sarritan aipatzen da Afrikan mediku eta erizain askok atzerrira alde egiten dutela, lan baldintza taxuzkoen bila. Hilabete honetan Bostongo Unibertsitatean (AEB) argitaratutako ikerketa baten arabera, ordea, modu horretan osasun alorrean izaten den galera baino askoz ere handiagoa izaten ari dira azkenaldi honetan GIB birusaren ondorioz. Bikoitza. Zambiako Lusaka eta Kasama barrutietan egin dute ikerketa, eta datuak aski argigarriak dira. Urtean erizainen artean heriotza-tasa %3,5ekoa da, eta klinikako laguntzaileen artean %2,8koa. Batez beste, urtean 298 erizain hiltzen direla ikusi dute. Atzerrira lan egitera joateko eskaria egiten dutenak 169 dira. Gaitzaren indarra, antza, handiagoa da, atzerrira joateko esperantza baino. Ikerketan argi ikusi dute HIESAk kutsatuta hiltzen diren pertsona gehienak oso gazterik hiltzen direla: batez besteko adina 38 urtekoa da. Bostongo Unibertsitateko adituek, ikerketa egitearekin batera, egoerak hobera egiteko zer egin daitekeen azaldu dute. «Ahalegin berezia egin behar da GIB birusak kutsatutako profesionalak bizirik eta lanean edukitzeko. Horretarako unea heldu da», eman du aditzera ikerketaren arduradun Frank Feeleyk. Alde horretatik, birusaren kontrako botikak gaixoen eskura jartzea ezinbestekoa dela nabarmendu dute. Erizain eta mediku kutsatuek botikak hartzen badituzte osasuntsu egongo dira, eta botika horiek erabiltzen erakuts diezaiekete beste milaka eriri. Hausten utzi ezin den katea da. Erakunde publikoek auzi honi merezi duen garrantzia eman behar diotela gogorarazi dute. Mediku eta erizainen lan baldintzak hobetzearekin ez da aski. Horrekin, akaso, osasun arloko profesionalek atzerrira alde ez egitea lortuko dute. Baina arrisku handiago batetik salbatu behar dituzte aurrena: gaitzetik, eta, bide batez, gaitzak ekar dezakeen heriotzatik.