Docutec Ospe bila dabiltza birus-sortzaileak Informatikako birusak eta haiei aurre egiteko erak ezagutu nahi badituzu, irakurri elkarrizketa. Jesus ibañez x EHU-ko informatika irakaslea «Ospea bilatzen dute gehienetan birusak sortzen dituztenek» Jesus Ibañez Euskal Herriko Unibertsitateko Informatika Fakultateko irakaslea da. Berarengana jo du Berriak birusak eta haiei aurre egiteko erak ezagutu ahal izateko. Bere esanetan, informatikarekin batera garatu dira birusak ere. - Asko aldatu dira birusak urteotan? Birusaren erronka teknologiko nagusia propagazioa edo ugalketa da. Beraz, sistema informatikoak garatzen diren heinean, birusak ere aldatu egin behar du. Gero eta sartzeko era adimentsuagoak dituzte. Kalteari dagokionez, berriz, sistema informatikoak gero eta gauza gehiagotarako erabiltzen ditugunez, kaltea ere handiagoa da. Lehenengo birus informatikoek disketeak erabiltzen zituzten zabaldu ahal izateko. Ondoren, CDak etorri ziren eta azkenik sare elektronikoa. - Birusa bakarrik zabaltzen da? Bai. Birusa autonomoa da. Normalean, Windows familiako sistemetara joaten dira. Beraz, zabaltzen doan heinean zailagoa da bere jatorria aurkitzea. Ez da batere ohikoa birusgilea harrapatzea. - Zergatik erasotzen dituzte birusek Microsoft enpresako programak? Zabalduenak direlako. Erabiltzailearen profilaren aldetik, bestalde, informatikari buruz gutxien dakitenak direlako sistema horiek hautatzen dituztenak. Windows sistema irekia dela ere hartu behar da kontuan, hau da, sistemaren funtzionamendua goitik bera ezagutu daiteke. Beraz, sarbideak asmatzea errazagoa da. Diseinu problemak ere ez dira ahaztu behar. Windows sistemetan segurtasun diseinuko problema handiak daude. - Zergatik sortzen da birus bat? Arrazoi desberdinak daude. Segurtasun zuloak daudela frogatzea eta beraiek horietatik sartzeko gai direla erakustea izan daiteke horietako bat. Birus bat kalte egiteko nahiko modu merkea da. Baina gehienetan ospea da bilatzen dena. - Edozeinek sor dezake birus bat? Birusa programa bat da. Lehen belaunaldietako birusak, adibidez, makinen hizkuntzan idatzi behar ziren. Horrek esan nahi du hizkuntza hori ikasi behar zela. Orain posible da birus bat hizkuntza arruntagoan idaztea. Birusgilearentzako ere askoz errezagoa da, Word dokumentuetako hizkuntza errezagoa eta boteretsuagoa delako. Badago birusak sortzeko era automatikoa ere. Era horretan, script-kiddie deiturikoek, gaztetxoek alegia, birusak sortzen dituzte. Horiek, ordea, gehienetan haute-mangarriak izaten dira antibirusek haiei buruzko datuak gordetzen dituztelako. Birus berri bat ateratzea, ordea, zailagoa da. - Antibirusek erabateko segurtasuna eskaintzen dute? Antibirusek bi era dituzte birusak geldiarazteko. Batetik aurretik ezagutzen dituzte eta bestetik, ustezko birusaren ekintzak kontrolatzen dituzte. Horri euristikoen bidezko kontrola deitzen zaio. Ezagutu ez arren, badakite sistema kaltetu dezaketela. Baina programek eta sistema eragileek gero eta gauza susmagarriagoak egiten dituzte. Beraz, euristikoen bidez ustezko birusen ekintzak kontrolatzea zailagoa da. Askoren ustetan, bestalde, antibirusek sistema moteltzen dute eta hobe da horrelakorik ez erabiltzea. Nik ez nioke hori inori aholkatuko. - Jendeak egun kontu handiagoz irekitzen ditu mezuak, baina hala ere birusek aurrera egiten dute. Zergatik? Lehen birusek dokumentu bat bidaltzen zuten eta hura ireki ezean ez zen ordenagailua infektatzen. Dokumentua, baina, ingelesez edo ezaguna ez zen izen batekin iristen zen, eta ondorioz jende askok ez zuen irekitzen. Orain, baina, birusa infektaturik dagoen pertsonaren izenean irits daiteke. Kasu horretan, birusak pertsona horren mezuren bat hautatzen du eta beste norbaiti bidaltzen dio. Hark errazago irekiko du pertsona ezagun batek bidalitako mezua. Gehiago ere egin dezake, agendan dagoen helbide bat hartu eta haren izenean mezu bat bidali diezaioke hirugarren bati. Horri ingeniaritza soziala deitzen zaio, ohiturak ezagutu eta sistemetan sartzen saiatzen direlako