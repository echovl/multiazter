Docutec Pello Iturria: Botika generikoak Pello Iturria iruindarra da eta Farmazialari Euskaldunen Elkarteko (FEUSE) lehendakaria. Botika generikoez jardun dugu berarekin elkarrizketa honetan. Zer dira botika generikoak? Zer mesede dakarzkio gaixoari? Zertan bereizten dira botika komertzialetatik? Galdera hauek guztiak eta gehiago argitzeko eskatu diogu. Azalduko al diguzu, Pello, zer diren botika generikoak? Hasteko, esan beharra dago medikamentu generikoek lau ezaugarri dituztela. Lehena, jatorrizko medikamentuak duen printzipio aktibo bera dute, dosi eta forma farmazeutiko bera. Patologia edo sintoma berberetarako balio dute, hortaz? Gauza berbera dira, biobaliokideak; beraz, kalitate, segurtasun eta eraginkortasun bera dute. Bigarren ezaugarria da printzipio aktiboaren patente-aldia amaituta dagoela. Botika berri bat azaltzen denean, botika horren jabeek badute urte batzuetan ustiatzeko esklusiba: hamar bat urte izan ohi dira. Urte horiek igarotakoan, beste edozeinek egin dezake botika generikoa. Eta hirugarren ezaugarria? Hirugarrena izendapenari dagokio. Medikamentu generikoa identifikatzeko, nazioarteko izendapen komuna erabili behar da: Frantzian, Ameriketako Estatu Batuetan... izen bera dute. Eta laugarren ezaugarria, jakina, generikoa jatorrizkoa baino askoz merkeagoa dela. Hortxe dago alderik handiena, ezta, prezioan? Hala da. Eta legearen arabera, gutxienez, % 30 merkeago. Noiz hasi zen gure artean sendagai generikoak erabiltzen? Duela bederatzi bat urte hasi ziren komertzializatzen. Pentsa! Alemanian, Danimarkan eta Erresuma Batuan hogeita bost bat urte lehenago hasita zeuden. Hasieran, oso gutxi saltzen ziren: Danimarkan saldutako medikamentu guztien % 50 generikoak ziren, Herbehereetan eta Erresuma Batuan % 40, Alemanian % 35 eta gurean, ostera, % 1 inguru. Baina ez bakarrik Espainian, Portugal, Italia, Frantzia eta Belgikan ere oso generiko gutxi saltzen ziren. Zeren arabera erabakitzen du mediku batek paziente bati agintzea "har ezazu halako botika generiko edo halako botika komertzial"? Ez daukat galdera horrentzako erantzun argirik. Baina gastu farmazeutikoari eusteko, Administrazioak nahi duena da generikoen erabilera areagotzea. Duela bi urte, medikamentu komertzialak % 48 gehiago errezetatzen ziren generikoak baino. Joera hori irauli beharra dago nolabait. Zergatik dira merkeago botika generikoak? Arrazoia garbia da. Medikamentu-molekula berri bat sortzeko, diru asko behar da, milioiak eta milioiak behar dira ikertu eta saiakuntzak egiteko; eta behin baimena lortuta, dirutza handia behar da molekula hori komertzializatzeko, profesional sanitarioek jakin dezaten -eta baita ere, populazioak, oro har- molekula berri hori egin dutela. Horretarako dirutza ikaragarria behar da eta horregatik, hain zuzen ere, ematen zaio enpresa sortzaile horri hamar urtez ustiatzeko esklusiba. Aitzitik, medikamentu generikoek ez dute halako gasturik, zeren azken batean kopiak baitira. Edonola ere, hasieran nioen legez, segurtasun osoa dute generikoek eta jatorrizkoarekin alderatuta, biobaliokideak dira. Eta nola jakin eskuartean daukagun botika generikoa dela? Medikamentu generikoek hiru elementu bereizgarri dituzte azalean idatzita. Lehenbizikoa da printzipio aktiboaren izena, mundu guztian izen bera duena, adibidez, amoxizilina. Jarraian, komertzializatzen duen laborategiaren izena jarri behar da. Kasu honetan, demagun, Cinfa dela; orduan, jarriko luke Amoxizilina Cinfa. Eta hirugarren eta azken ezaugarria, generikoek bakarrik duten ezaugarria: EFG sigla. Zure galderari erantzunez, hortaz, aski da EFG siglari erreparatzea. Nolako etorkizuna ikusten diezu botika generikoei? Ona, oso ona. Eta gehiago esango dizut: azken urte hauetan medikamentu generikoen kontsumoa asko igo da. Duela bi urte % 12koa izan zen, iaz % 15ekoa; kontuan izan duela bederatzi bat urte % 1 pasatxo besterik ez zela. Nik uste dut osasun-agintariak generikoen alde ari direla apustu egiten, argi eta garbi, gastu farmazeutikoari eusteko borroka horretan. Medikamentu asko saltzen dituzten herrialdeek ere hortik jo dute eta gu horien ildoari jarraitu beharrean gaude. Tamalez, herrialde horiek oso errotuta dute generikoak erabiltzeko kultura eta guk ez. Baina nire esperientzian oinarrituta, esan dezaket gero eta botika generiko gehiago errezetatzen dituztela.