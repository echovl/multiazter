Docutec Irakurtzeko ohitura Editoreen elkarteak emandako datuak biltzen ditu artikuluak. Egunkaria irakurtzeko ohiturak gora egin du, baina liburua irakurtzekoak ez: 16-44 urte bitartekoek irakurtzen dute egunkaria gehien Bizkaian, Gipuzkoan eta Araban eta, bestalde, herritarren %6k ez duela «inoiz ezer» irakurtzen aitortu du, denbora falta dela eta. MAIDER DEL OLMO, JUANA VIDAL / Irakurtzeko zaletasuna duten hamar herritarretik zortzik nagusiki egunkariak irakurtzen dituztela esan dute, Bizkaian, Gipuzkoan, eta Araban egindako ikerketa baten arabera. Horien erdiak liburuak irakurtzeko ohitura du. Urtean, batez beste, bederatzi liburu baino gutxiago irakurtzen ditu herritar bakoitzak. Hamasei eta berrogeita lau urte bitarteko herritarrak dira egunkariak gehien irakurtzen dituztenak. Hala erakutsi dute Euskadiko Editoreen Elkarteak Bizkaian, Gipuzkoan eta Araban egindako ikerketaren emaitzek. Halaber, datuek diote gizonezkoak direla egunkaria irakurtzeko ohitura gehien dutenak. Aldiz, emakumeek gusturago irakurtzen dituzte liburuak. Irakurketa ohiturak, liburuak erosteko joerak eta irakurleen eta erosleen tipologiak ezagutzeko asmoz, bederatziehun laguni iaz egin zitzaizkien telefono bidezko galdeketaren arabera, herritarren %6k ez du «batere» irakurtzen. «Oso kopuru txikia» da hori, Juana Vidal Euskadiko Editoreen Elkarteko kidearen iritziz. Ez irakurtzeko arrazoien artean denbora falta aipatzen dute gehienek. Gazteek, ordea, «irakurri baino beste gauza batzuk egin nahiago dutela» nabarmentzen dute. Bestalde, herritarren %94k erosi egiten ditu irakurtzen dituen liburuak, eta %13k soilik jotzen du liburutegietara haien bila. Hala, irakurtzeko zaletasuna duten biztanleen erdiak baino gehiagok aitortzen du ez direla inoiz liburutegira joaten. Laurden batek baino gutxiagok, berriz, «hilean behin-edo» joan ohi dela esan du. Gazteak dira, aitzitik, mailegurako liburutegiak gehien erabiltzen dituztenak. Eta beste behin ere, emakumeak dira, datu horien arabera, gehien irakurtzen dutenak, nahiz eta gizonezkoek denbora gehiago igarotzen duten zeregin horretan. Urtean, batez beste, herritar bakoitzak bederatzi liburu baino gutxiago irakurtzen ditu. Nolanahi dela ere, liburuak nahiz egunkariak irakurtzen denbora gehien ematen dutenak berrogeita hamabost urtetik gorako herritarrak dira. Halaber, euskarari dagokionez, 10etik 3k omen du euskaraz irakurtzeko ohitura. Vidalen arabera, «gazteak, unibertsitateko ikasleak eta gipuzkoarrak dira euskaraz gehien irakurtzen dutenak». Gaineratu zuenez, astean zehar asteburuetan baino gehiago irakurtzen du jendeak, oro har, eta, gainera, nobela historikoa da hiritarren artean genero gustukoena. Haren atzetik aipatu zituen misterio eta abenturazko eleberriak. Teknologia berriak Euskadiko Editoreen Elkarteko eledunaren hitzetan, «liburuek kultura transmisioaren tresna oso garrantzitsua izaten jarraitzen dute. Teknologia berriak eta irakurzaletasuna ez doaz, askok uste bezala, bata bestearen aurka. Datuok erakusten dute askok irakurzaletasuna bitarteko horien bidez asetzen dutela», esan zuen Vidalek. Esandakoaren arabera, gero eta gehiagok jotzen dute Internetera liburuen informazio bila, nahiz eta horretarako liburu-dendak diren oraindik ere erabilienak. Irakurzaletasuna, umetatik lantzekoa Irakurtzeko zaletasuna txiki-txikitatik landu beharrekoa dela aipatu zuen atzo Juana Vidal Euskadiko Editoreen Elkarteko eledunak, «familian eta umetan hartzen diren ohiturak erabakigarriak izan ohi direlako». Hori dela eta, «gazteen aldeko apustua» egingo dutela nabarmendu zuen Vidalek, eta pozik agertu zen, era berean, gazteen artean irakurtzeko ohitura dutenen kopuruak gora egin duelako. «Gaztetan lortzen den irakurzaletasunak etorkizunean bere oihartzuna izaten du», esan zuen. Nabarmendu zuenez, gazteak dira euskaraz gehien irakurtzen dutenak. Irakurtzen ez duten gazteek omen diote nahiago dutela denbora hori «beste zerbaitetan» eman. Beste askok denbora falta aipatzen dute. Hirietako biztanleek, oro har, herri txikietakoek baino gehiago irakurtzen dutela diote ikerketaren emaitzek, eta zenbat eta ikasketa maila altuagoa izan zaletasun hori handiagoa izaten dela. Vidalek nabarmentzekoa iritzi zion, bestalde, liburuak oparitzeko ohiturak izandako gorakadari, eta hori «berri ona» dela erantsi zuen.  