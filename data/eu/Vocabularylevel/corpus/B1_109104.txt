Docutec Sexu segurua bien esku Gezurra badirudi ere, sexu bidez transmititzen diren gaitzak ugaritu egin dira azken urteotan: gaitzak, esan bezala, eta gaixo-kopurua ere bai. Kezka honek eraginda joan den udazkenean Osasun Sailak publizitate-kanpaina entzutetsua jarri zuen martxan: metroan, autobus-geltokietan, tabernetan, diskoteketan, osasun-zentrotan. nonahi ikusi ahal izan dugu Zeinek jarriko du, zuk ala nik? leloa daraman kartela. Baina, kanpaina honek badu aurrekoarekin erkatuta berezitasunik eta leloak hala adierazten du: bikotekideak parean jartzen dituela sexu segurua aukeratzeko garaian. Hau da, sexu edo HIES bidezko gaitzez babesteaz gain, erabakia baten nahiz bestearen esku dagoela azpimarratzen du. Alegia, gizonezko eta emakumezkoen arteko sexu harremanetan batak nahiz besteak erabil dezakeela bakoitzari propio dagokion preserbatiboa. Datozen lerro hauetan ez dugu gizonezkoen preserbatiboari buruzko argibiderik emango, nahikoa ezaguna delako eta nonahi eskura dagoelako. Ez, ordea, emakumezkoena: duela gutxi komertzializatzen hasia, garestia eta jartzeko garaian endredo handiak ematen dituena nonbait. Honengatik guztiagatik emakumezkoen preserbatiboei buruzko informazioa ematen saiatuko gara: Latexa baino sendoagoa Emakumezkoen preserbatiboak poliuretanozkoak dira, eta hortaz, sendoagoak eta puskatzeko aukera gutxiago dutenak. Tresna hau zorro leun eta lasai bat da, alde banatan uztai malgu bat duena. Alde batean duen uztaia zorroaren itxierarekin bat dator eta baginaren barruan kokatzeko balio du. Kanpo aldeko uztaia berriz baginatik kanpo geratzen da, harreman sexualetan ezpainei eta zakilaren oinarriari babes eginez. Tamaina eta erabilera bakarrekoa Behin bakarrik erabiltzekoa da. Saio bakarrean, alegia. Bestalde, neurri kontuan ez dago arazorik, denak berdinak direlako. Antisorgailu honen eraginkortasunari dagokionez, diafragma edota gizonezkoen preserbatiboen antzerako eraginkortasun-maila du. Egindako ikerketetatik eratorritako datuek hala diote, behinik behin. Abantailak eta desabantailak - Emakumeak berak jartzen du aparailua. Ez dago inoren menpe: ez du medikuaren beharrik ez eta bikotearen borondateren zain egon beharrik ere. Honek guztiak emakumeari orain arte ez bezalako autonomia ematen dio egoera jakin horretan. - Emakumezkoen kondoiak ez du gizonezkoen zakila estutzen. Hartara, gizonezkoek gehiago senti dezakete. Era berean, antisorgailu hau erabili duten emakumeen esanetan, apenas galtzen omen da sentsibilitatea eta, poliuretanozkoa den aldetik, latexeko kondoiek baino hobeto pasarazten omen dute gorputzeko berotasuna. - Emakumezkoen kondoiak emakumearen kanpo aldeko sexu-organoak erabat babesten ditu, inguru horretan sor daitezkeen gaitzen aurrean. Baina, ezaugarri honek berak eragozpenak ere sor ditzake sexu harremanetan. Izan ere, erabiltzaileek diotenez ez baita oso atsegina bistarako honelako aparailu bat ikustea, eta horregatik erabiltzeari uzten diote. - Edozein motatako lubrifikatzaile edo labaingarriak erabil daitezke. Ez diote kondoiari kalterik egiten. - Oso garestia da. Hiru kondoiko kaxak 6 euro balio du. - Erabiltzeko garaian kondoi hau zaratatsuegia dela diote hainbat emakumek. Eta sutsuki erabiliz gero, barruko aldera joateko arriskua ere ba omen dago. - Nahiz eta oso gutxitan gertatu, puskatu ere puskatu liteke. Nola ipini?1 Preserbatiboak bi uztai ditu. Itxita dagoen aldekoa hartu eta bi hatzekin estutu. 2 Uztaia estututa dagoela baginan sartu. 3 Uztaia barruko aldera ahalik eta gehien bultza, eskuko hatz erakuslea erabiliz. 4 Sexu harremana bukatu eta zakila erretiratu ostean, kanpo aldeko uztaia estutu eta bihurritu semena bertan gera dadin. Ondoren, kanpora atera poliki-poliki. 5 Zakarrontzira bota, ez komun-zulora.