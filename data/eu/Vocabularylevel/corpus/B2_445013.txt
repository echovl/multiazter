Docutec Mina Sentimen eta emozioen mailako esperientzia desatseginari esaten zaio mina, eta normalean gorputzeko ehun edo sistemetan gertatu den lesio batekin, edo gerta daitekeen lesio potentzial batekin lotzen da. Mina sentsazio subjektiboa da betiere. Minaren kausak ugariak eta askotarikoak dira: horrela, minak izan daitezke muskularrak, artikularrak nahiz hezurretakoak gaixotasun erreumatologikoetan, izan daitezke traumatismoek eraginak, edo, baita haginetako minak, buruko minak (zefaleak), minbiziak eragindako minak, etab. Horietako min bakoitzak kausa diferentea du eta hainbat motatako botikak eskatzen ditu. Horregatik, eta apur bat zentratzeko, minbiziak jota dauden gaixoek izan ohi duten minean zentratuko naiz gaurkoan, gaitzak berak duen oihartzunagatik, batetik, eta gaixo horiek beren bizitzako azken etapetan botika-dosi altuak eta botiken asoziazioak behar izaten dituztenez, min tumorala oso adibide egokia delako, bestetik, Minbizia fase aurreratuan duten gaixoen %60-80k mina izaten dute, maila moderatutik hasi eta larrienetaraino. Minaren frekuentzia hezurretako minbizietan da altuena, eta leuzemietan txikiena. Dena den, minaren prebalentziak gora egiten du minbiziak aurrera egiten duen heinean, eta mina izango da, hain zuzen ere, pazientearen bizi-kalitatea gehien erasango duen faktoreetako bat. Zerk sortzen du mina? Lehen esan bezala, asko eta oso diferenteak dira minaren arrazoiak, baina minbiziak sorrarazitako minean zentratzen bagara, lau talde nagusi bereizi genitzake: a) Minbiziak eragindako mina     * Ehun bigunen inbasioa     * Errai baten erasana (gibela, giltzurruna, hestea, etab.)     * Hezurraren erasana     * Nerbioen konpresioa eta/edo lesioa     * Garezur-barneko presioaren gehikuntza b) Minbiziari lotutako mina     * Muskuluetako espasmoak     * Linfedema     * Idorreria     * Presioko ultzerek eragindakoa c) Tratamendu antitumoralari lotutako mina     * Erradioterapiak eragindako mukositisa (mukosen inflamazioa)     * Kirurgia ostean orbainek eragindako min kronikoa (zikatriziala) d) Beste prozesu aldiberekoei lotutako mina     * Prozesu infekziosoak     * Osteoartritisa Zer-nolako mina daukat? Analgesia egokia lortzeko, ezinbestekoa da minaren balorazio egokia egitea, min horren arrazoia ezagutu eta bere intentsitatea nola edo hala kuantifikatzeko. Oinarrizko puntua da mina nolakoa den ondo ezagutzea. Horretarako minaren historia egiterakoan, ondorengo puntuak hartu behar dira kontuan:     - Minaren mota eta intentsitatea (nola mugatzen duen gaixoaren jarduera, loaldia, etab.)     - Lokalizazioa eta irradiazio-zonak     - Minaren ezaugarriak edo berezitasunak     - Zein faktorek arintzen edo okerragotzen duten     - Zein ordutan agertzen den, etengabea edota aldian behingoa den     - Minaren iraupena eta eboluzioa     - Minarekin batera agertzen diren bestelako sintomak Nola tratatu mina duten gaixoak? Bada metodo bat, nahiko merkea izanik ere pazienteen %70-90ean min onkologikoa desagerrarazteko eraginkorra izaten dena. Metodo hori ondorengo 5 printzipioetan oinarritzen da: 1. Ahoz ematea. Ahal dela behintzat, biderik samurrena erabili, inbasio-mailarik txikienekoa, aho bidea alegia. Medikazioa ahoz ematea ezinezkoa denean, beste bide batzuk baloratu beharko dira (azalean zeharrekoa, ondestekoa, azalpekoa, edo zain barnekoa). Muskulu barnekoa ez da gomendatzen. Eta albo-ondorio larriak dituzten edo opiazeoekin erantzun eskasa ematen duten gaixoetan bide epidurala erabili beharko da. 2. Ordutegia betetzea. Medikazioa ordutegi jakinean eman behar da, denbora-tarte erregularrak mantenduz beti. Horrela, hurrengo dosia aurrekoaren efektua erabat desagertu aurretik emango da beti. 3. Mailakatua. Botiken erabilera modu sekuentzialean egingo da, hiru mailako eskailera bati jarraituz (Ikus eskailera terapeutikoa). 4. Indibidualizatua. Ez dago dosi estandarrik opiazeoen kasuan. Dosi zuzena edo egokia pazientearen mina kontrolatzen duena da. Opiazeo ahulek "sabai terapeutikoa" esaten zaiona dute (dosi maximoa alegia, eta hortik gora ez da eragin analgesiko handiagorik lortzen). Horregatik, behin opiazeo bat eta administrazio-bide bat aukeratu direnean, dosia gehituz joan behar da erantzun egokia lortu arte, edo albo-ondorioak edo ondorio jasanezinak agertzen badira. 5. Azken xehetasunari ere arreta jartzea. Zer da eskailera analgesikoa? Mina agertuz gero, eskaileraren lehen mailara pasatuko gara: analgesiko ez-opiazeoak (parazetamola, azido azetilsalizilikoa edo aspirina, AIEEak edo antiinflamatorio ez- esteroideak) +/- koanalgesikoren bat. Minak bere horretan jarraitzen badu edo mina gehitu egiten bada, eskaileraren bigarren mailara igoko gara: opiazeo ahulak (kodeina, dihidrokodeina, dextropropoxifenoa) + analgesiko ez-opiazeoa +/- koanalgesikoa * Hala ere, minak jarraitzen badu edo mina gehitu egiten bada, ez dago eskaileraren hirugarren mailara igotzea beste erremediorik: opiazeo indartsuak (morfina, metadona, buprenorfina) +/- analgesiko ez-opiazeoa +/- koanalgesikoa Eta tratamendua jarri arren ere, mina baldin badugu? Mina eta paziente bakoitzak tratamenduarekiko ematen duen erantzuna modu objektiboan neurtu behar dira betiere.     1. Minari buruzko informazioa pazienteak berak bideratuko du.     2. Aurrez balidatutako eskaletan oinarrituko da (eskala horiek izan daitezke numerikoak, kategorikoak edo analogiko-bisualak).     3. Denbora-tarte erregularretan lortu beharko da. Gaur egun, hala ere, ez dago inolako arrazoirik mina duten pazienteak oinazerik jasateko, horren arrazoia min hori gaizki kontrolatzea baldin bada. Analgesiko ez-opiazeoak 1. Aspirina (azido azetilsalizilikoa). Oso eraginkorra da hezurretako minetan. Albo-ondorioak: urdaileko suminkortasuna edo narritadura, min epigastrikoa 2. Parazetamola. Ez dauka inflamazioaren kontrako inolako eraginik. Hauxe da min arinak eta moderatuak tratatzeko aukerako botika, eta zer esanik ez, edozein arrazoi dela medio, aspirina erabiltzerik ez dagoenean. 3. Antiinflamatorio ez-esteroideak (AIEEak). Antzeko profil analgesikoak dituzten botika ugari sartzen dira talde honetan (fenilbutazona, naproxenoa, ibuprofenoa, etab.). Bereziki egokiak dira hezurretako metastasiek eragindako minetan, eta ehun bigunen edo muskuluen inflamazioetan. Sabai terapeutikoa dute. Analgesiko opiazeoak Izan daitezke ahulak edota indartsuak, sabai-efekturik baduten ala ez, eta errezetatzeko moduaren arabera. Ez dago dosi estandar gomendagarririk. Eman daitezke:     - ahoz, forma disolbagarrian (ez daude horrela komertzializatuta, farmazialariak prestatu behar ditu), 4 ordutik behin.     - ahoz, forma solidoan (12 ordutik behin ematen dira)     - bide parenteral edo azalpekotik (alternatiba egokia dira hesteetako oklusioa nahiz ahoko intolerantziaren kasuetan, edo hilzorian dagoen pazientean). 4 ordutik behin edo etengabeko perfusioan eman behar dira. Opiazeoek albo-ondorio ugari dituzte:     - Tolerantzia. Jarraian erabiliz gero, eragina pixkanaka gutxituz doa, eta horregatik gero eta dosi handiagoak behar dira analgesia-maila bera lortzeko.     - Mendekotasun fisikoa. Opiazeo bat emateari bat-batean uzten zaionean agertzen den abstinentzia-sindromeak ezaugarritzen duen egoera fisiologikoa. Ez dakar adikziorik.     - Adikzioa. Egoera psikologiko eta portaerazkoa, ezaugarri hauek dituena: gaixoak droga edo botika modu obsesiboan "behar" du, ez du botika horren erabilera inola ere kontrolatzen, eta kaltegarria dela jakin arren behin eta berriz erabiltzen du. Oso gutxitan ematen da egoera hau minbizia duten pazienteetan.     - Idorreria. Prebalentzia handiko egoera opiazeoekin tratatutako pazienteetan. Eginkarien biguntzaileak eta libratzaileak erabiltzen dira, biak batera.     - Goragaleak eta gorakoak. Ez dira hain usuak, aldi baterakoak baizik.     - Sedazioa. Ohizko kontua da. Dosi konstante bat eman eta 3-5 egunera desagertzen da. Sedazioa oso gogorra bada, agian dosia gutxitu egin beharko da.      - Delirium egoera. Adineko pertsonetan bereziki. Dosi konstante bat eman eta 3-5 egunera desagertu ohi da, baina iraun egiten badu dosia gutxitu beharko litzateke.     - Miokloniak, azkura eta gernu-debekua. Arraroak dira.     - Arnas depresioa. Oso kasu gutxitan agertzen da. Botika koadjubanteak (laguntzaileak)     * Antidepresiboak, epilepsia kontrakoak eta anestesiko lokalak.     * Kortikoideak. Baliagarriak dira hezurretako edo nerbioetako infiltrazio tumoralaren kasuetan, edo baita garuneko metastasiek eragindako buruko mina arintzeko ere.     * Bentzodiazepinak. Muskuluen kontrakturak eragindako mina arintzeko oso baliagarriak dira.     * Espasmolitikoak. Organo huts baten (adibidez hestearen) uzkurdurak eragindako minaren tratamenduan erabili ohi dira. Jabier Agirre, UZEI