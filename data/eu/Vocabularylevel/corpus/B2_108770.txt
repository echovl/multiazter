Docutec Kalez kale, hitzez hitz Hitzez osatutako hiri kartografia batzuk ekarri nahi ditugu guk hona, ez, ordea, hirietan ez galtzeko; liburuen bidez kaleetan barrena galtzeko baizik. Bilbora eramango gaitu lehen liburuak, Edorta Jimenezen Speed gauak (Susa 1991) nobelak. Bilboko Alde Zaharrean, Barrenkale eta Erronda inguruetako giro grisetan galduko gara idazle mundakarraren eskutik. Gizarteak bizkar emanda eta poliziarengandik ihesi dabilen Antoito Gamboak kalea hartuko du bizileku, gizarteari mendekua hartu nahiez kutxazain automatikoak izango ditu lo-leku. Kaleak ustekabeko arriskuak ekarriko dizkio Gamboari. Pozak eta arriskuak, bizitza bera dagoelako kale izkinan. Bilboren kartografia propioa eraiki du Unai Iturriaga bertsolariak ere, bere lehenengo nobelarekin. San Frantzisko edo Atxuritik hasi eta Erribera edo Errondaraino, gaueko taberna zuloetako Bilbora garamatza Iturriagak Berandu da gelditzeko (Susa 1999) liburuan. Grisetik beltzerako Bilbo da Iturriagarena ere, rock talde bateko abeslaria eta gizartetik aparte dabilen hamaika pertsonaiaren topalekua. Guztia ere, idazlearen berezko umoreaz zipriztinduta. Iruñeko kaleetara egingo dugu bidaia, berriz, Aingeru Epaltzaren Rock and roll (Elkarlanean 2000) eleberriarekin. Lou Reeden Rock and roll animal diskari omenaldia egiten dion liburuak Edu kazetaria eta bere koadrila aurkeztuko digu. Hilketa bitxi baten harira, irtenbiderik gabekoa dirudien zurrunbiloan barneratuko dira Edu eta lagunak ustekabean. Xabier Montoia gasteiztarrak bere sorterria ezagutaraziko digu, azkenik, Gasteizko hondartzak (Susa 1997) ipuin bildumaren eskutik. Gerra zibiletik geure garaietara, XX.mendeko Gasteizen errepasoa da liburua. Hitzez hitz, kalez kale, hiriaren kartografia eta biografia gazi-gozoa osatuko dugu Montoiaren ipuinekin. Kaleak direlako hiriaren zainak. Gure hiriak ez lirateke berdinak izango liburu hauek (eta beste asko) gabe. Idazle bakoitzak, liburu bakoitzak badu bere hiria eta hiri bakoitzak badu bere liburua. Eta hiri bakoitzak baditu bere kaleak, haietan galtzera gonbidatzen gaituztenak. Alde Zaharreko Barrenkale inguruko alkoholtzulo garagardutsu eta speedtsuak itxita izaten dira goizaldeko hiruretarako eta Erronda alderanzko jende jarioa eten egiten da apur bat lehentxoago. Isilik daude katedral inguruko kaleak, oraindik ere pub finetan ari den musikak ez batí du kanpora agertzerik izaten. Geroxeago bai, bezeroak irten ahala, musika-bafadak ere barreiatuko dira, motor garesti eta auto are garestiagoen jabeen inguruan dantzatuz Goizalde Andrearen oinek gaueko mugak ezabatzen dituzten alderantz. Arkupetan, lotan dago atso zaharra, kartoipean eta ardo merkearen eraginpean, ederrena ei den arkupeta gotikoaren babespean. Speed gauak, Edorta Jiménez