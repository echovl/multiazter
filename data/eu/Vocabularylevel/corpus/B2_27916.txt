Docutec Kutxazainean dago ama" Udako beherapenak hasi direla eta, egindako artikulua. Bertan kaleko giroa deskribatzen du eta erosketan dabilen neska baten iritzia eta saltzaile batzuenak agertzen. MAIDER DEL OLMO Behar ez dena, merke erosi arren, garesti ateratzen da azkenean. Hori esan eta esan aritu zitzaion ama atzo alaba gazteari, Bilbon erosketak egiten zituzten bitartean: «Iaz garaiotan erositako kamisetak birritan ere ez zituen jantziko, eta aurten berria erosi behar inondik inora», kexu zen ama. Egunok dendarikdenda igaroko dituzte askok, mauka bila. Negukoek baino gutxiago, baina udako beherapenek ere zalaparta nahikoa eragiten dute jendearen artean, lehen egunetan behintzat. Dendak noiz irekiko zain, goizean goizetik ikusi ahal izan ziren jende ilara luzeak saltokietako atarietan. Kale Nagusiko eta Alde Zaharreko dendak Bilbon, esaterako, bete-beteta egon ziren egun osoan. Denda inguruko kutxazainetan ere nabaria zen bestetan baino mugimendu handiagoa zebilela kalean. Izan zen kutxazaineko ilara luzean ama dirua ateratzen utzi, eta bitartean dendaz denda ibili zenik ere. Ainhoa bilbotar gazteak eta haren amak goiz osoa igaro zuten kalean gora eta behera, «maukaren bat aurkitzeko itxaropenez», Ainhoak azaldu zuenez. Amak ez zuen gaztearen ilusio bera agertzen: «Esan diot azkeneko aldia izango dela aurtengoa. Iaz garaiotan erositako kamiseta polit askoak birritan ere ez zituen jantziko, baina berria erosi behar inondik inora. Eta gero hortxe sartuko ditu armairuan. Eta nik zer diodan bost axola honi, ordaintzen badut behintzat», azaldu zuen amak. Egungo merkealdiak ez daudela garai batekoekin alderatzerik uste du Leirek, Zara arropa dendako saltzaileak: «Jendea dendetara hurbiltzen da, baina ez da izaten garai bateko zalapartarik. Gaur, esaterako, ireki aurretik dezenteko ilara genuen atean. Baina hemen, behintzat, lasai ari da jendea erosketetan, gehiegizko zalapartarik gabe», adierazi zuen saltokiko saltzaileak. Neguan ez bezala, jendeak astean zehar egiten ditu erosketak udako merkealdietan. Sasoiari dagokion eguraldi eguzkitsuak, baina, ez du askorik laguntzen; oporretan direnek, behintzat, aukeran nahiago izaten dute hondartzara edo mendira joan, dendaz denda ibili baino. Hala adierazi dute saltzaileek. Merkealdietako erosketak egun «arduraz» egiten direla esan dute merkatariek, eta produktuaren kalitateari asko begiratzen diola kontsumitzaileak. Hala azaldu du Yolandak, Bilboko Karanbola umeentzako arropa dendako nagusiak: «Jendeak lehen agian bai, baina orain ez du edozer gauza erosten. Ondo begiratzen diote generoari, eta, noski, baita prezioari ere. Hori bai, euroak, pezetak, oraingo prezioak, aurrekoak,... nahasmen pixka bat sortu da». Umeen arropari dagokionez, gurasoak, oro har, gauza oso zehatzak erostera hurreratzen dira dendara: «Ideia jakina ekartzen dute, eta hura erostera etortzen dira. Umeei, gainera, segituan gelditzen zaie dena txiki. Horregatik, begiratzera baino gehiago erostera etortzen dira gurasoak, prezio merkeagoak aprobetxatuz». Bada, bestalde, garaiok zerbait «bereziagoa» erosteko aprobetxatzen dituenik ere; ezkontza baterako soinekoa, adibidez. Bilboko O'Sister saltokiko dendariek, Silviak eta Anek, kontatu zutenez, atzo goizean saldu zituzten soineko «dotore» horietako batzuk; egun arrunt batean baino «dexente» gehiago: «Jendeak begiz jota izaten ditu, eta beherapenen aurreko egunetan bueltaxka pare bat ematen dituzte dendatik. Gero, egun hauek aprobetxatzen dituzte gustuko jantzi hori prezio merkeagoan eskuratzeko». Lehen eguna zela eta, askorentzat jendetsuena izango zen atzokoa. Baina astelehen buruzuria izanik, zenbaitek geroagorako utzi izango dute erosketen plana, segur aski.