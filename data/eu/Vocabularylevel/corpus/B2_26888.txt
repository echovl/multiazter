Docutec Etxeorratzen lasterketa Pare bat urtez baino ez zioten eutsi aste honetan hauts bilakatu diren New Yorkeko Dorre Bikiek munduko sabaia izateari. 1998az geroztik, Kuala Lumpurren egin dute inon baino gorago arkitekturak eta ingeniaritzak, 450 metroko dorreak eraikiz. Hiri asko dabiltza, ordea, Malaysiari errekorra kendu nahirik. MIREN IMAZ/ Joan den asteartean segundo gutxi batzuen buruan eta guztion begien aurrean paperezkoak izango balira bezala desegin eta lur jo zuten New Yorkeko Dorre Bikien suntsiketak askori eman diote, ziur asko, zer pentsaturik etxeorratzen segurtasun eta egokitasunari buruz. Adituen ahotik ere entzun dugu azken egunotan ezusteko -eta bat-bateko- lur jotze horren inguruko makina bat hipotesi eta teoria. Oro har, ordea, - eta gaur egun dauden materialak eta arkitekto eta ingeniariek menderatzen dituzten eraikuntza teknikak kontuan izanik- mugaz kanpokoak diruditen eraikin erraldoi horiek seguruak direla diote gehienek. Gizakiak aurreikus ditzakeen ezbeharren aurrean, behinik behin. Asiak hartu du aurrea Egipto eta Mesopotamiako piramide eta ziguratek edota katedral gotikoek altuera politak lortu bazituzten ere, arkitektoak gora begiratzen hasi ahal izateko hiru asmakizun izan ziren ezinbestekoak: igogailua, altzairuaren erabilera eta suari aurre egiteko gai ziren materialak. Horiek eskuratuta, XX. mendearen lehen hamarkadetatik gaur arte baliabide teknikoak, sortzaileen irudimena eta etxeorratzen eragileen aurrekontua izan dira gorantzako lasterketa horrek onartu dituen muga bakarrak. XX. mendeko ziklo ekonomiko on bakoitzak etxeorratz enblematiko bana duela esan daiteke: 1929ko krisiak ez ezik New Yorkeko Chrysler eta Empire State etxeorratzen inaugurazioek itxi zuten 20ko hamarkadako euforia ekonomikoa; II. Mundu Gerrari buelta eman ondorengo 50-60 hamarkadetako loraldia zapuzten hasia zela inauguratu zituzten 1971-1973 urteetan World Trade Centerreko Dorre Bikiak eta -1974an- Chicagoko Sears dorrea; 1998an Searsi altuera errekorra kendu zioten Malaysiako Petronas dorreak ere orduz geroztik Asia gogor jo duen krisialdi finantziarioaren iragarle izan zirela esan liteke. Eta orain zalantzan egon daitekeen azken urteotako baikortasun ekonomikoak ere piztu egin du hiri eta konpainien arteko lehia bilakatu den etxeorratzen lasterketa. Gaur egun, ehun metrotik gorako ehunka eraikin daude mundu zabalean. 300 metrotik gorakoen klubak, ordea, kide gutxi ditu oraindik, 25 eraikinek baino ez baitituzte gainditzen 1.000 oinak (luzera-neurri anglosaxoia, 30,48 zentrimetroren baliokidea). Gorantzako lehiaketak, haatik, lehiakide asko ditu, eta 80ko hamarkadara arte eraikin handi kontuetan Ameriketako Estatu Batuak txapeldun baziren ere, azken urteotan Asiak hartu die horretan aurrea. Eraikin izena merezi ez duten dorreak kenduta -komunikazio dorreak dira gehienak, eta aise gainditzen dituzte horietako askok 600 metroak-, Asian dago munduko eraikinik altuena: Malaysiako Petronas petrolio konpainiaren egoitza hartzen duten Cesar Pelli arkitekto argentinarraren dorre bikiak, 452 metrotan 88 solairu eta 32.000 lehio dituztenak. Errekor hori, ordea, iruzurtzat hartzen dute aurretik errekorra zuen Chicagon, eta Sears dorrea (110 solairu eta 443 metro ditu) Petronas baino altuagoa dela diote, Kuala Lumpurreko erraldoiaren antenak ere neurtzea ez baitute bidezkotzat jotzen... Aipatutako lasterketaren barruan, mendeku hartzeko prest daude Chicagon eta 108 solairu eta 472 metroko (antenak kontuan hartuta, 610) etxeorratz teleskopikoa eraikitzeko asmotan dabiltza. Eztabaida bizia sortu du hirian 7 South Dearborn eraikinaren proiektuak, baina bideragarritzat hartzen dute adituek. Hainbat urtez altuera errekorrari eutsi zion New Yorken ere ez diote utzi etxeorratzak eraikitzeari, baina lehiaketatik at geratu da definizioz etxeorratzen hiria dena. Besteak beste, hiriko udalak zerga berezi bat jarri zion duela urte batzuk «airearen» erabilerari, eta horrek zertxobait mugatu ditu konpainien altuera nahiak. 1996an Donald Trumpek errekorra berreskuratzeko saioa egin zuen 150 solairu eta 546 metroko etxeorratz bat eraikiz, baina asmo hura bertan behera geratu zenez geroztik ez da bestelakorik egin. Une honetan, The New York Times edota AOL Warner konpainiak, besteak beste, egoitza korporatibo berriak eraikitzen ari dira, baina ez dabiltza errekorraren bila. Renzo Pianok diseinatua, 200 metro baino ez ditu izango The New York Timesen egoitzak, eta AOL Warnerrek ere 230 metrotan utzi du 2003 urtean inauguratu nahi duen «aro digitalaren katedrala». Chicagoren baimenaz, beraz, Asian koka daiteke gaur egun lehia. Japoniar ekonomiak porrot egin izan ez balu, Obayashi Corporation eraikitzen arituko litzateke jada Tokion Norman Fosterri agindutako Milurtekoaren Dorrea, 170 solairu eta 874 metro izan behar zituena. Adituen ustez, azken egunotako gertakariek areagotu dezaketen krisialdi ekonomikoak kalte handiagoa egin diezaioke etxeorratzen lasterketari Dorre Bikien suntsiketak baino, dirua baita eraikinak hazarazten dituen ongarria. Ulertzekoa da, beraz, altueraren erronkari eusteko irrikitan dauden arkitektoek begiak hedatze ekonomiko betean dagoen Txinan jarrita izatea. 1960 urtean Frank Lloyd Wrightek irudikatu zuen milia bateko (1.609 metro) dorrearen omenez diseinatutako Kowloon 574 metroko orratz itxurako erraldoia, esaterako, Hong Kongerako proiektatu du SOM firmak (konpainia berak egin zuen Chicagoko Sears dorrea eta bere esku dago 7 South Dearborn proiektua), eta 2005 urterako amaituta egongo omen da Shangain 460 metroko World Financial Center. Dirudienez, aipatutakook dira superretxeorratzak eraikitzeko proiekturik egokienak. Ametsak amets, 500 metro inguru horretan kokatzen dira proiektu bideragarrienak, aditu askoren ustez Lloyd Wrightek marraztu zuen milia bateko dorrea teknikoki bideragarria izan arren. Dirudienez, muga finantzarioak teknikoak baino askoz ere nabarmenagoak dira auzi honetan. Europa, atzetik Errekorraren lehian buru-belarri saiatu den Sir Norman Fosterrek Londresen egin nahi zuen Petronas dorreen 450 metroak gaindituko zituen eraikina. Hiriko administrazioak bere proiektua atzera bota zuen arren, Renzo Pianoren itzalpean garatu den London Bridge Tower 390 metroko etxeorratza gauzatzen bada -eta honek badu hiriko administrazioaren onespena- horixe izango da Europako eraikinik altuena, gainerako hirietan ez baitago, gaur egun, aparteko egitasmo ikusgarririk, nahiz eta duela hamabost bat urte 462 metroko dorrea eraikitzeko egitasmo nahiko serioa izan Parisen Jean Nouvel arkitektoaren eskutik. Espainiar Estatuan, une honetan, 157na metro dituzte hiru etxeorratzik altuenek -Eiffel dorrearen erdia, alegia-: World Trade Center egin zuen Minoru Yamakasik diseinatutako Torre Picassok Madrilen eta Arts eta Mapfre dorre bikiek Bartzelonan. Ehun metrotik gorako dozena erdi etxeorratz daude bidean Bartzelonan une honetan -145 metrokoa altuena-. Madrilen, berriz, azken hamarkadan izan dira 250 metrotik gorako etxeorratzak eraikitzeko asmoak -tamaina horretakoa nahi zuen, esaterako, Telefónicak- baina bidean dagoen altuenak -Vallecasen eraikiko da- 170 metro izango ditu (antena kontuan hartuta, 220). Bernabeu eta Chamartinen inguruan ere badira gorantzako garapen egitasmoak, baina luze joko omen dute gauzatu arte. Euskal Herriari dagokionez, oraingoz BBVAren egoitzak eusten dio Bilbon -110 metroz- altuera errekorrari, baina 40 bat metrotan hartuko dio aurrera Petronas dorreak egin zituen Pelliren Abandoibarrako dorreak. Gainerako euskal hiriburuek zabalera joko dute aurrerantzean ere gora egin beharrean. Donostian, esaterako, 70 metroko Atotxako etxeorratzak jarraituko du hiriko sabaia izaten, nahiz eta eraikinik altuena Artzain Onaren katedrala izan. Hori bai, katedralari 100 metro eman zizkionak tximistorratzaren punta-puntaraino eraman zuen metroa...