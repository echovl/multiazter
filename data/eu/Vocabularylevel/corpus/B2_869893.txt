Docutec Manish Arora moda-diseinugile indiarrak hartu du Paco Rabanneren lekukoa Paco Rabanne moda-disenatzaile pasaitarrak 2005ean utzi zion bere izena zuen moda-etxeko zuzendari artistikoa izateari. Eta sei urte behar izan zituzten lanpostu hori beteko zuena aurkitu arte. Egun Puig lurrin-etxe kataluniarraren parte da Paco Rabanne moda-etxea, eta kataluniarrek 2011n aurkitu zuten gipuzkoarraren ordezkoa, Manish Arora indiar diseinugile saritua alegia, Indiako John Galliano ere esaten diotena. Manish Arora Bombay (egun Munbai) hirian jaio zen, baina gaur egun esan daiteke bi hiriburuetan bizi dela, Indiakoan eta Frantziakoan, Parisen alegia. Unibertsitatean merkataritza-ikasketak burutzekotan zegoela, bere bizimoduari beste norabide bat eman zion eta New Delhiko National Institute of Fashion Technology-n lizentziatu zen 1994an: ikasketa-bukaerako bere lanak ikasle sortzaileenaren saria lortu zuen. Hurrengo urtean, Jakartan txapelketa batean hartuko du esku, Asiako diseinatzaile gazteentzakoan, eta originaltasunaren saria lortuta bigarren geratu zen txapelketan. Vogue France moda-etxeak estilista lanpostua eskaini zion, baina Arora gaztea modaren alorrean indartsu sartzeko asmotan zebilen, eta hori bere jaioterritik egin nahi zuenez, Indiatik, ezezkoa esan zion Frantziara bizitzera joatea eskatzen zion lanpostuari. Hala, 1997an bere zigilua sortu zuen Indiako hiriburuan. Eta hurrengo urtean moda-mundua liluratu zuen bere lehen bildumak. Indiako modan izar bat ari zen sortzen, dirdira egiten segituko zuena bigarren bilduma aurkeztu zuenean ere. Laster, 2000. urtean India ordezkatzeko ohorea izango du, Hong Kong hirian izandako Fashion Week erakustaldian. 2001ean “prêt-à-porter” jantzietarako zigilua sortuko du, Fish Fry izenekoa, eta Indiako hiririk garrantzitsuenetan berealdiko arrakasta lortuko duena denbora gutxian, eta New York-eko Lord & Taylor etxean sartuko da zigilua. Hasieratik natura, Indiako tradizioa, iruditeria, Bollywood estiloko zorabiozko irudi geometrikoak, eta mendebaldeko modernitatea uztartzen saiatzen da. Diseinu harrigarriak erabiltzen ditu, kolore bizi-biziak, hiru kolore erabiliz egituratutako siluetak… Ikuspegi psikodelikoa ematen die bere bildumei, oso kitch edo pop art erakoa. Eta barrokoa. Oso ausarta da. Adibidez, tripa barruak erakusten dituen giza eskeletoz jantzitako modeloa azalduko du.      Edo galtza bakeroei bere ukitua emango die, adibidez, Notify markako galtzetan galtza arrosak eginez,  haize-emaile itxurako marrazki berdeak gainean dituztela… Ez du soilik moda egiten: dekorazioan ere sartu da.. Hala, platerak dekoratu ditu, katiluak, erosketak egiteko orgatxoak, euritarako bota koloretsuak. Erlojuentzako marrazkiak ere egin izan ditu, Swatch etxearentzat.   2005ean Reebok kirol-etxearentzat oinetakoen marrazkiak egingo ditu. Bildumari Fish Fry for Reebok izena jarriko dio, eta bi urte geroago Indian egingo du erakusteka oinetakoekin, eta oso adierazgarria izango da erakusketari jarriko dion izena “Bost zentzumenen lorategia”.                  Bere desfileak ikuskizun bihurtzen dira. Eta desfileei jarritako izenak oso iradokitzaileak izan daitezke: 2008-09 udazken-negurako gerlariak, 2009 udaberri-udararako zirkua, eta abar.     Hau da, Arora Paco Rabanne moda-etxearen zuzendari artistiko egin zenean, ez zituen alde batera utzi bere markako arropak eta bere egitasmoak. Biak egingo zituen. Egia esan, moda alorreko jendea irrikaz zegoen Pasaiakoaren berri izateko, indiarraren bidez bazen ere. Okasio horretarako, Parisko Pompidou museoa aukeratu zuten, eta Femme Lumiére izena jarri zioten desfilean emakumeentzako “prêt-à-porter” jantziak erakutsi ziren, nahiz eta han azaldu ziren zenbait jantzirekin nekez ikusiko ditugun emakumeak kalean, ezta Parisko metroan ere astegun buruzuri batean. Metalezko jantzi eta gonetara ohituago dago jendea, eta Rabanne ezagututa, horrelakoak ere izan ziren Pompidoun. Urre-kolorea izen zen, zilarra, tul ehunak… euskaldunaren omenez, baina baita ere gorri, urdin eta berde bizi-biziak, zeren Arorak bere estiloari uko egin gabe ekin dio Rabanneren ordezkotzari. Rabanne ez zen desfilean izan, baina han izan zen Aroraren desfilearen bidez. Eta han hainbat modelok jantzitako metalezko jantziak erabili zituen gerora MTV musika-sarietan Lady Gaga abeslari xelebreak. Desfile hau iazko udazkenean izan zen baina, hala esan badaiteke, Rabanneren itzulera iazko ekainean hasi zen. Horretarako, Rabannek 1969an diseinatutako 69 poltsa izenekoa, metalikoa, berriro plazaratuko dute, eraberritua beste material batzuk erabiliz. Poltsaren hasierako diseinuak komuneko katea zuen helduleku, gorputza altzairu herdoilgaitzezko xaflak ziren, eskuz lotuak. Eta Rabannek poltsa egiteko inspirazio-iturria harakinek, arrain-saltzaileek erabiltzen dituzten metalezko amantaletan izan zuen.              Arorak esan zuen Parisko desfilea egiteko artxiboetara jo zuela, saiatu zela irudikatzen eta azaltzen zer egingo zukeen Rabannek berak. Zer egin du Arorak? Metala berez hotza da, baina nola jantzia gorputzari itsatsia edo doan, modeloak kendu egiten dio jantziari hoztasun-sentsazio hori. Hori da indiarraren ekarpena. Eta beste kontu bat. Puig etxeak Rabanne eta Arora bildu zituenean, bi artisten arteko harremana ona izan zen. Eta ez da beti hala izaten. Puig etxeak eskertuko du harreman on hori. Rabannen bi lurrinei esker, bata gizonezkoentzako eta bestea andrazkoentzako, dirutza egin dute kataluniarrek, eta soinekogintzan ere indartsu dabiltza: Carolina Herrera eta Jean Paul Gaultier markak ere Puig-en barruan daude.  Rabanne bera ez dago koplatarako. Otoitzean ematen omen du ia egun osoa, munduaren akabera maiz iragarri du, Paris barne. Arora bera ere ongizate-egitasmoetan sartuta dabil, «Pug Dogs for Happy Kids» izenekoan alegia. Panpina-txakur hori salduz ateratako dirua UNICEFek baliatuko du ume behartsuei laguntzeko. Bilduma 20 txakurrek osatzen dute, eta Arorak egin dio jantzietako bat, baina hor dira Versace, Valentino, Antonio Marras, Balmain, Emilio Gucci… eta beste hainbat diseinugile ere. Gogotik lan egin dute… mundua akabatu baino lehen.  