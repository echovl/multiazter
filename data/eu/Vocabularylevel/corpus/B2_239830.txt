Docutec Langile berriak Orain gero eta gazteagoak izan behar dugu lan baterako aukeratuak izateko; 30 urtetik gorako guztiak zaharrak gara eta ez dugula ezertarako balio diote, titulu askorekin eta gaixotasun gabeak gura gaituzte, politak, lirainak eta jatorrak... Badaude datu batzuk inork erabiltzen ez dituenak, inon agertzen ez direnak. Zer egoeratan gauden gaur egungo langileak eta zer motatako langileak eskatzen diren enpresetarako. Eta hori guztia gutxi balitz bezala, gure agintariak saiatu dira esandakoak isiltzen eta datu positiboak eta interesatuak zabaltzen. Hau komedia! Gero ikusirik langabeen tasa txikia dela, badaude esaten dutenak langabezian dagoena nahi duelako dela edo alferra delako. Baina nik erabiltzen ditudan datuak beste batzuk dira eta ez dira hain positiboak; orain gero eta gazteagoak izan behar dugu lan baterako aukeratuak izateko; 30 urtetik gorako guztiak zaharrak gara eta ez dugula ezertarako balio diote, titulu askorekin eta gaixotasun gabeak gura gaituzte, politak, lirainak eta jatorrak bagara eta denari bai esatekoak, hobeto! Azaldutakoa gutxi balitz bezala, gaur egun kontziente gara gure lan-baldintzak kaskarragoak direla eta behin-behineko kontratuekin, praktiketakoak edo diru laguntza baten truke lan egitea oso normala dela, eta pozik! Zeren horretarako daude gero eta fundazio gehiago hori guztia bermatzeko. Hori bai, amaitzen denean kontratua has zaitez dardarka zure lanerako gazte gehiago daudelako zain eta langabeziara joateko arriskuan zaudelako. Ohituak gara isilean iritzia ematera, eta horretarako ere zabaldu dizkigute mezu berriak Txinan edo ekialdeko herrietan dauden egoera aipatuz eta hango edo hemengo lan-baldintzak gogoratuz, horrela hasiak gara etsaiak aurkitzen gure atzerrietako anaietan. Agintariek gero eta hotzago tratatzen gaituzte langileok, eta gure lan eskubideak galtzen joateko, errazago ikusten dute gazteak eta hobeak lortzea hurbilean, herri txiroetan, horretarako bultzatzen dira egoera txarretan andre-gizonen trafiko ilegala eta geroan, beraiek nahi dutenean, legeztatzeko epeak eta arauak. Afrikan, ekialdeko herrietan edo Ameriketan badaude zenbat gura pertsona prest trafiko horretan nahi gabe sartzeko eta daukaten gutxia galtzeko. Horretaz guztiaz amesgaiztoak izaten ditut, aro berriak datozela gogoratuz eta horrekin batera soldata txikiarekin eta lan-baldintza kaxkarretan prest daudenak lan egiteko jabetzen direla gure herrietan, guztiak 30 urtetik beherakoak eta zaharrak sastar-ontzi erraldoi baten bizitzen ginen... garai horrekin batera inor ez da inongoa eta beti prest daude guztiak edonon lan egiteko, makina bihurtu eta lurraz jabetu dira. Hori bai! Mugek jarraitzen dute leku guztietan, pobreak geroz eta pobreagoak dira eta aberatsak gero eta aberatsagoak, klasismoak bermatzen du sistemaren geroa. Sistemaren arazo bakarra gure sentimendu kontrola ezinak eta berdintasuna lortzearen aldeko borroka amaigabea. Oraindino batzuk ez gara makinak.