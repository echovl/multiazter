Docutec Pertsonala LERTXUNDI, ANJEL/ «Pertsonalki, nik asko estimatzen dut», entzun nion irrati-urlia bati. Susmo txarra hartu nion: pertsonalki, nik, dut... Niaren erredundantzia gehiegi. Estimua beti da pertsonala. Pentsaera eta ustea bezala. Zer gertatzen zaio, bada, «Nire iritzi (sentimendu, gogoeta...) pertsonala da...» dioenari? Ordu arte eman edo agertutako iritziak eta gogoetak ez zirela bereak? «Nire lagun pertsonala da» bezalakoak ere esaten hasita gaude. Lagun bat beti pertsonala delakoan nengoen ni. Martxa honetan, laster hasiko gara «nire neska-lagun pertsonala» edo «nire bihotzerre pertsonala» bezalakoak esaten.Agian politikoki zuzenak behartuta datorkigu iritziaren-eta pertsonaltasuna azpimarratu behar hori: orain arte ez nintzen ni; orain bai... Susmagarria egiten zait, halere, nitasuna markatu behar hori: hainbeste ni darabilenak bere benetako nia ezkutatzen duela ematen du.