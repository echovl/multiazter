Docutec HIESaren Aurrezaintza eta Kontroleko Plana Transmisio sexualeko probak egiteko bi unitate edo kontsulta daude Euskadin, Bilbon bat, Etxaniz suhiltzailearen plazan, eta Donostian bestea, Gros auzoko Nafarroa hiribidean. Gipuzkoako hiriburura gerturatu gara, bertako unitatea zagutzeko asmoz. Lau lagun ari dira lanean bertan; Daniel Zulaika mediku eta koordinatzailea, Arantxa Arrillaga soziologoa, Isabel Sanz erizaina eta administrari bat. HIESaren Aurrezaintza eta Kontroleko Plana Korridoreak lasai daude, pertsona gutxi eta bertako profesionalak barruko lanetan buru-belarri dabiltza. HIESaren prebentzio-unitatean GIB birusaren probak egiten dituzte, baina, gainera, prebentzioaren aldeko kanpainak bideratzen dituzte, eta ikastetxeetara gerturatzen dira informazioa banatzera. "Irakasleei informazioa eta heziketa eskaintzen dizkiegu urteroko kanpainen bitartez, eta oso ondo hartzen gaituzte".     Arantxa Arrillaga eta Isabel Sanz, gizarteratze kanpainetako zenbait kartelekin GIB birusak azken urteotan igoera motela izan du, eta horren ondorioz gero eta gehiago dira birusaren proba egitera gerturatzen direnak prebentzio-unitate eta kontsultetara. Arlo horretan aurrerapauso garrantzitsuak eman dira azken urteotan, eta gaur egun samurragoa da probak egitea. Euskal Autonomia Erkidegoan hogei farmaziatan egin daitezke test azkarrak eta baita Donostiako zein Bilboko Osakidetzako kontsultetan ere. Gainera, informazioa jasotzeko telefono bat ere badago, 943006464 eta e-mailez ere egin daitezke kontsultak, www.euskadi.net/sida helbidean. Informazio-uholdeak eta probak egiteko erraztasunak, ordea, ez du amaitu HIESarekin eta GIB birusarekin. Kontsultara askotariko pertsonak Donostiako kontsultara gerturatzen direnen profila askotarikoa da. Batez ere gerturatzen dira prostituzioan jarduten duten pertsonak, homosexual eta bisexualak, baina baita heterosexualak ere. "Gehienak euren kabuz etortzen dira, baina beste batzuk mediku eta espezialistak esanda gerturatzen dira hona. Sexuan diharduten asko, berriz, gobernuz kanpoko erakundeek (GKE) lagunduta datoz", adierazi digu Isabel Sanzek. Odol-analisi espezifiko baten bidez jakiten dute pertsona bat GIBak infektatuta dagoen edo ez, "baina zalantzan daudenek jakin behar dute infektatu ondoren, hiru hilabete pasa daitezkeela antigorputzik sortu gabe". Normalean zerbitzu horretara gerturatzen diren guztiek praktika sexual arriskutsuak izaten dituzte eta zalantzak argitzera joaten dira. "Askok uste dute sexu bidez transmititutako gaixotasun bat harrapatu dutela eta guk lau zerbitzu eskaintzen dizkiegu: odol-analisia GIBa, hepatitisa eta sifilisa detektatzeko, 20 minutuko iraupena duen GIBaren test azkarra, infekzioei antzemateko probak eta tratamendua nahiz txertaketa eskaintzen dizkiegu beharrezkoa izanez gero". Kontuak kontu, eta salbuespenak salbuespen, gaur egun, Euskal Herrian, GIBaren proba egitera joaten den pertsonaren profil nagusia honako hau da: gizonezkoa, praktika sexual heterosexualak dituena, bertakoa eta 25 eta 40 urte bitartekoa. "Hori da gure kontsultara etortzen denaren erradiografia nagusia", eman digu aditzera Isabel Sanzek. Informazio-banaketa ikastetxeetan HIESaren plana, gainera, Nafarroa hiribideko bulegoetatik haratago eramaten dute. "Oro har, gizarteratze-kanpainak egiten dira, normalean urtero bat, eta gainera ikastetxeetara gerturatzen gara eta formazioa eskaintzen diegu irakasleei, neska-mutikoak arlo honetan hazteko. Izan ere, asko dago oraindik egiteko", esan digu Arantxa Arrillaga soziologoak. Era berean, gay kolektiboari zuzenduriko lan-ildo berezi bat ere badute, izan ere, 199 infekzio berrietatik % 50 transmisio homosexualetik datoz. "Kolektibo horrek arrisku-faktore asko ditu, baina, oro har, informazioa guztiontzat falta da; guk materiala sortzen dugu eta berau irakasle eta interesatuen esku jarri". Euskal Autonomia Erkidegoko ikastola, eskola eta ikastetxe askotara iristen dira, gutxi gorabehera % 40ra. HIESaren eta GIBaren datu orokorrak kontuan izanez gero, azken urteotako bilakaeran ez da gorabehera handirik izan. "2009ko datuak 2007ko datuen oso antzekoak dira", Arantxa Arrillagaren esanetan. Prebentzioan lan handia egiten dihardute uneotan, batez ere nerabeen artean, eskoletan eta kalean, eta gay kolektiboarekin lanean. "Gure kontsultara edonor etor daiteke, guztientzat ditugu ateak zabalik eta informazioa emateko prest gaude. Jendeak jakin behar du nola ekidin eta aurre egin sexu bidez transmititutako gaixotasunei". Donostian, ehunka kontsulta izaten dituzte urtero, "Gipuzkoa osoko herrietatik gerturatzen dira gurera, bai hiriburutik eta baita herri txikietatik ere". Testua: Gorka Etxabe (Arteman Komunikazioa) Argazkiak: Josetxo Arantzabal