Docutec Sortaldearen sortaldera (IV) Harriz harri, miraria Munduko zazpi mirarietako bat da Txinako Harresi Handia. Kristo aurreko garaian eraiki zuten, eta 7.200 kilometro ditu egun. Iparraldeko nomaden erasoetatik babesteko eraiki zuten. Harritzeko modukoa da, ederra, inskripzioak dituzten ehunka mila adreiluz egindakoa, zaintzarako ehunka dorre dotore dituena. Harriz harri, miraria A. urbistondo Ibilian-ibilian, paisaia eta leku eder asko ikusten dira, baina gutxi dira Txinako Harresi Handiari itzal egiten diotenak. Munduko zazpi mirarietako bat da, eta haraino hurbiltzen denak berehala barneratzen du ondo merezitako ohorea dela hori. Harresia 7.200 kilometro da luze, baina turisten bisitak Pekin hiriburu inguruan antolatzen dira, bi gunetan batez ere: Badaling eta Simatai. Simataiko harresia Pekindik 110 kilometrora dago. Pekin labe itxura hartzen duen ordeka kutsatua da; Simatai, aldiz, zuhaitzez jositako paradisu berde garbi-garbia. Hiru orduko bidea dago, gutxi gorabehera, autobusean. Hara iritsi aurretik, errepidetik, harresiak mendi hegietan gora eta behera egiten duen bidea ikusten da. Ikusgarria da, mendiko malda ikaragarria izanda ere harresiak ez duelako etenik. Gidaliburuan irakurri dugu Simataiko harresiak 19 kilometro dituela, eta elkarri begiratu diogu, beldurtu antzean, baina ibiltzen hasi eta gutxira, turistentzako bideak 6-7 bat kilometro dituela ikusi dugu mapa batean. Zehazki nondik jo ez dakigu, baina oharkabean, bertako familia bereko lau lagun jarri zaizkigu alboan. Haietako bana gutako bakoitzarekin, eta nondik joan erakutsi digute. Momentuko adeitasun keinua zirudiena eskertu diegu lau lagunei, baina gure alboan jarraitzen dute, eta azkar jabetu gara bide osoan horrela izango dela. Ez diegu gurekin etortzeko eskatu, baina ezin diegu esan ez etortzeko, ez baitugu Txinako hizkuntza ezagutzen. 20 bat minutu egin ditugu oinez bailaratik mendi hegira iristeko. Hauspoa berotu zaigu, baina Harresi Handira sartzea oso une ederra da. Hiru bat metroko zabalera dauka bideak, harrizko galtzadak, eta ertzetan, metro bateko altuera hartzen duen adreilu piloa. Ekainak 10 egun ditu, eta ez dabil jende asko. 30-40 bat lagun, gure aurretik. Japoniarrek bezala, argazki kamera hartu eta botoia zigortzen eman ditugu 10 bat minutu. Mendebaldera edo ekialdera begiratu, harresiaren sigi-saga polit-polita da. Inguruko mendiek 1.000 metroko garaiera dute, gehienez, baina bidea tontor denetara igotzen da. Gailur tenteenetara igotzeko bidea ez da galtzada, eskailera ilara pikoa eta estua baizik. Pausoz pauso ehunka adreilu uzten dira atzean, eta horietako batzuek inskripzioak dituzte. Txinako hizkuntza hieroglifo baten parekoa da guretzat, baina harri gainean halako lanak egitea sekulako lana dela ulertzeko, ez da beharrezkoa txineraz jakitea. ZAINTZARAKO DORREAK. Ehunka metro batzuk aurrerago, zaintzarako erabiltzen zituzten dorreak daude. Gerlari ezagunen izena dute dorreek. 8-10 bat metroko garaiera dute, eta goiko bistak ikusgarriak dira. Egin dugun bidea eta geratzen zaiguna ikusi ditugu. Bideari ekin eta berehala, galtzada desagertu egin da eta eskailera ilara arriskutsu batean goaz, gorantz. Simataiko harresia eraiki bezala dago, ez dute berritu, eta eskailera batzuk hautsita daude. Tentuz jardun behar da, ez irristatzeko. Bideko toki garaiena. Eguerdia. Otordua egiteko une aproposa. Urrunean beldurtzeko moduko milaka eskailerako bidea ikusi dugu, gorantz, baina gure gidariek bidea lehenago bukatzen dela esan digute. Edo hori ulertu diegu. Lasaitze aldera edo. Hausnartzen hasi, eta harresiaren handitasunarekin pentsatzea da normalena. Zein garaitakoa den, batez ere, eta oztopoak oztopo historiako eraikuntza arkitektoniko ikaragarrienetakoa altxatu zutela, urte askoko lan zailean. Bailara aldera jaitsi gara. Galtzadan aurrena, lurrezko bide malkartsu batetik gero. Bidean lagun izan dugun sendiak buelta hartu behar duela esan digu, eta Harresi Handiko liburu bat eskaini digute. Argazki ikusgarriak ditu eta lau erosi ditugu. Bistan da haien salmenta dela euren jornalaren oinarria. Agurtu eta korrika joan dira maldan gora, beste bezero batzuen bila, edo eguneroko beharrera. Bidearen bukaera ederra da. Zubi eseki bat dago, eta erreka, 30 metro beherago. Zubiaren bestaldean, ordainsaria eta kobratzailea. 5 yuan bakoitzak (euro erdia). 500 bat eskailera igo, azkenekoak, eta freskagarri hotza, bisitari nekatuon lehortea bustitzeko. Tsimatai herria gertu dago. Oinez joan daiteke, baina baita tirolina batean zintzilikatuta ere. 35 yuan ordaindu behar dira, eta merezi du, kilometro bateko bidea oinez ez, hegan egiteko bada ere. Arratsaldeko hirurak. Trumoi hotsa Simatain, euri tanta batzuk ere bai. Zaparrada galanta berehala. Zenbat ezagutu ote ditu Harresi Handiak 2.700 urtean?   Historia apur bat Qin Shihuang enperadoreak agindu omen zuen Harresi Handiaren eraikuntza. Kristo aurretik 221-207 urteen artean altxatu zuten. Lehen harresia, ordea, Zhou dinastiak altxatu omen zuen, Kristo aurreko VII. mendean. Qin Shihuangek horrela aginduta, zegoen harresia berriztatu zuten, eta harri hondarrak elkartuz berria eraiki. 4.800 kilometroko harresia eraiki zuten, iparraldeko nomaden erasoetatik babesteko. Milaka langile aritu ziren Harresi Handia eraikitzen, horietako asko gatibu politikoak, eta lanean hil zirenen kopurua beldurgarria da, milioi bat lagun. Elezaharrak dioenez, horietako askoren gorpuzkinak eraikuntza material gisa erabili zituzten. Qin Shihuang enperadorea hil zenean, harresia nabarmen hondatu zen, eta Han Wu-Di enperadorearen eskutik berreskuratu zuen galdutako distira. 480 kilometroko zatia eraiki zuten orduan harresiko mendebaldeko muturrean, Gobi basamorturaino, eta Harresi Handia Europa eta Txina arteko bide gisa erabili zuten, bidaiari eta merkatariek batez ere. Kearen bitartez jakinarazten zizkioten elkarri txinatarrek iparraldeko nomaden erasoak. Egun bisitatzen den harresia Ming dinastiak berreraikitakoa da (1368-1644). Galtzada zabaldu zuten, ertzetako hormak handitu, eta adreilu hobeak erabili. Adreiluetako inskripzio asko ere garai hartakoak dira.     Jakin Beharrekoak   Uda betean jendez lepo egoten da Harresi Handia, baina aukeran, Simataiko gunea bisitatu behar da, jende gutxiago dagoelako. Pekindik nahiko urrun dago Simatai (110 kilometro), eta jendeak gertuen dagoen gunera joateko joera du. Badalin da gune hori, eta Pekindik 70 kilometrora dago. Harresi Handia erabat zaharberrituta dago gune horretan, eta teleferiko bat ere badago. Pekingo hotel, ostatu eta bidaia agentzia guztiek eguneko irteerak antolatzen dituzte Badalinera, eta hara joaten diren asko I climbed the Great Wall (Harresi Handira igo nintzen) leloa daramaten elastikoak erosi eta erakusten dituzte harro-harro. Simatain ez da horrelakorik ikusten; bisitarien kopurua askoz txikiagoa da. Simataiko guneak 19 kilometro ditu, baina 6-7ko bidea egiten du bisitariak. 135 zaintza dorre ditu denera. Garraio publikoa erabil daiteke bi guneetara joateko, baina onena irteera ostatu edo bidaia agentziaren bitartez lotzea da, Pekingo autobus geltokietan txartela lortzea oso lan zaila delako eta autobusez aldatu behar delako. Far East ostatuan 156 yuan ordaintzen dira Simataira joateko. Harresia dagoen gunera sartzeko sarrerak 40 yuan balio du, bertakoek saltzen dituzten liburuak 100-150 yuan, eta zubi esekiak 5 yuan. 50 eurorekin eguna pasa daiteke. Janaria eta edaria eraman behar da, badaezpada. Ura sobera eraman. Eguraldia Pekinen baino atseginagoa da, baina bero sapa egiten badu, gogorra da bidea. Kirola egiteko oinetakoekin egin daiteke bidea. Zati batzuetan gogorra da, tentea, eta tentuz ibili beharrekoa ere bai. Udaberria eta negua dira garai egokienak. Udaberrian, eguraldia ona delako, eta turistak, gutxi. Neguan, paisaiak ikusgarriak direlako. Harresi Handia zuri-zuri egoten da hiruzpalau hilabetean. Turistarik ikusi nahi ez duenarentzat, Harresi Handia bere horretan ezagutu nahi duenarentzat ere badago aukera. Walking the wild wall' (Harresi basatian ibiltzen, William Lindesay) liburuan aurki daiteke informazioa. Harresi atal horiek ez dira berriztatu, bidea egiteko ez da sarrerarik ordaindu behar eta bisitariak bere kabuz iritsi, moldatu eta martxa egin behar du.  