Docutec Gazteak falta Ipar Euskal Herriko populazioa gorantz ari da, baina gazte kopuruak behera egin du. Gazteak falta E. Bidegain Baiona Gero eta biztanle gehiago dago Ipar Euskal Herrian. Baina gero eta gazte gutxiago. Alderantziz, 60 urtetik gorakoen kopurua arras handia da, %27,4koa baita oro har, eta %31,1ekoa barnealdean. Zuberoako eta Baigorri-Garazi eskualdeetako zahartzea gazteak herritik joatearen ondorioz gertatu da. Miarritzen eta Donibane Lohizunen ere zahar anitz dago, baina kanpotik jende asko datorrelako erretreta bertan pasatzera. Gazteen kopurua, aldiz, %11 apaldu da 1990 eta 1999 bitartean. Gazteak Baionan eta Angelun bizi dira gehienbat, eta barnealdea gaztez husten ari da. Haurrak dituzten guraso gazteen proportzio handienak Uztaritze, Bastida, Hiriburu, Hazparne, Hendaia eta Ipar Baionako kantonamenduetan dira. Oro har, lehen baino gazte gutxiago gelditzen da bere herrian, eta lehen baino gazte gehiago dator Ipar Euskal Herritik kanpoko herrietatik. Kanpotik datozen gehienak Baionan, Angelun, Miarritzen eta Hendaian bizi dira. 30-40 urte bitarteko jendeen kopurua igo denez, haurren kopurua nahiko egonkorra da. Ipar Euskal Herrira kanpotik lanera etorri direnek gaztetu dute biztanleria azken urteetan. 1998 arte sortze kopurua etengabe apaltzen ari zen, 1975etik landa. 1999tik goiti gorakada bat gertatu da, 2000. urtean jauzi handi batekin. Geroztik urtez urte sortze kopurua gorabeheratsuagoa izan da, baina 1975eko heinaren inguruan dabil. Gainbehera handia izan da, aldiz, 19 eta 25 urte bitarteko gazteetan. Bederatzi urteko epean, 20 urteko gazteen kopurua ia %25 apaldu zen. Ikerketa egin dutenek ez dute esplikaziorik, oraingoz. Azterketa sakonagoaren beharra aipatu dute. Egoera larriena Atharratzeko kantonamendukoa da, 1990tik 1999ra bitartean 15-29 urte arteko gazteen %32 galdu baititu. 1999an 500 gazte baino gutxiago bizi zen eremu hartan. Mutiko baino neska gehiago joaten da Ipar Euskal Herritik. 1999an gizon baino 1.899 emazte gutxiago zegoen Ipar Euskal Herrian. Fenomeno horri bi azalpen aurkitu dizkiote. Batetik, Baionan eta Angelun goi mailako ikasketa zientifikoen sareak irekitzeak mutikoak erakarri dituela bereziki. Bigarren arrazoia litzateke nesken ikasketa maila mutikoena baino lasterrago igo dela. Unibertsitateko ikasketa gehienak Ipar Euskal Herritik kanpo jarraitzen dituzte. GAZTE IKASIAK. Ikasketak jarraitzen dituzten gazteen kopurua anitz goratu da hamar urteko epean. Angeluko 19-24 urte arteko gazteen ia %60 ari dira ikasketak egiten. Miarritzek ere kopuru bertsua dauka. Baiona, Hiriburu eta Uztaritzeko eskualdeetako gazteen erdiek baino gehiagok ikasketak jarraitzen dituzte. Goi mailako ikasketak egiten dituen gazte kopuru apalena Baigorriko kantonamenduan dago, %35ekin. Hein bertsuan daude Iholdikoa eta Bidaxunekoa. Baina, hamar urtez, ikasketak egiten dituzten gazteen kopurua izugarri igo da barnealdean, 1990ean laurdena baizik ez baitzen joaten unibertsitatera. Bitxikeria bat, ordea, diplomak dituzten gazte kopuruei so eginez gero. Ipar Euskal Herrian bizi eta ikasketak bukatu dituzten gazteen %53k batxilergoa baino hein apalagoko diplomak ditu. %8 baizik ez dira baxotik landa hiru urte edo gehiagoko heina dutenak. Horrek ez du erran nahi Ipar Euskal Herriko ikasleek ez dituztela azterketak gainditzen, baizik eta diplomak lorturik Ipar Euskal Herritik kanpo lan egiten dutela. Unibertsitate mailako diplomak lortzen dituztenetan, mutiko baino neska gehiago dago. Ez, ordea, baxoa baino hein apalagoa dutenetan. Ikasketa maila handiagoa dute neskek, baina baita langabezia tasa handiagoa ere. 1999an 15 eta 29 urte arteko nesken %25,8 zeuden langabezian; mutikoak %18,1 ziren. Aldea handiagoa zen 20-24 urte artekoetan, nesken herena langabezian baitzen. Emazte gazteak hirugarren sektoreko langileak dira, hala nola 15-29 urte arteko emazteen %60 bat. Gizon gazteen erdiak baino gehixeago, aldiz, beharginak dira. Azpimarratzekoa da laborari kopurua oso apal jaitsi dela adin tarte horretan, hala nola %2,6ra.  