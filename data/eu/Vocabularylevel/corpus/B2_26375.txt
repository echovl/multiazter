Docutec Zer egin seme-alabengan autonomia eta erantzukizuna indartzeko? Seme-alabekin harreman egokiak izateko aholkuak. Batez ere, beraien autonomiari begira. Sarrera eta 9 ahoku labur. Emantzipatzea ere ikasi beharreko prozesua da. Haurraren bilakaerako une bakoitza jarraitzen dugunean, haren sormena eta autonomia bultzatzen ditugunean, eta ahal duenaz arduratzen joatea eskatzen diogunean, independente izaten laguntzen diogu. Ume-umetatik oinetakoen lokarriak lotzea, handi egin ahala bakarrik janzten, bakarrik janariak prestatzen eta jaten jakitea, bere gela jasotzea, edo familiako eguneroko bizitzan behar diren beste gauza txiki asko, oso garrantzitsuak dira. Haurraren pertsonalitatea eta bizitza-erritmoa errespetatzearekin batera, familiako elkarbizitza arautzen duten arauak errespetatzen ikasi behar du gazteak, horiek onartzearen baitan izango delako egunen batean emantzipatuko diren seme-alaba horien elkartasuna, gizarterako gaitasuna eta autonomia pertsonala. Hona hemen hori lortzeko hainbat neurri eta planteamendu: Gogoan izan beti semea edo alaba beste pertsona bat dela, bakarra eta independentea, eta seguru asko gugandik oso desberdina. Arreta eskaini: senti dezala begiratzen diogula eta ulertzen dugula, konturatu dadila badela norbait, guretzat eta inguruko gainerakoentzat. Onartu bere pentsamendu eta sentimenduak. Berezko balioagatik errespetatu; ez egiten duenagatik, pertsona delako baizik. Zaindu eta errespetatu, une bakoitzean, bere bilakaera pertsonaleko urratsak. Maitatu; maitasuna, segurtasuna eta hurbiltasuna aditzera eman, hitzez nahiz keinuz eta gorputzaren jarreraz. Besarkada eta laztanak garrantzitsuak dira. Arau eta muga zentzuzkoak, bidezkoak, adostuak eta negoziagarriak ezarri: agintea bai, agintekeria ez. Arlo guztietan bere portaera eta etekinez espektatiba handiak ditugula adierazi. Bere buruarenganako estima bultzatu. Goraipamen eta kritikak bere jokaerari buruzkoak izan daitezela beti, sekula ere ez pertsona bezala berari zuzenduak.  