Docutec Ez obeditu Eliza katolikoak homosexualen arteko ezkontzen aurka intsumisioa aldarrikatu izana kritikatzen du. JOXEAN MUÑOZ/ Benetan bizia dator udaberria. Intsumisioa aldarrikatu du gure munduan den botererik zaharrenetako eta sendoenetako batek. Eliza katolikoak. Ez du, jakina, intsumisioa urbi et orbi aldarrikatu. Ez du Eliza Katolikoak intsumisiorik deitu izan, esate baterako, diktadoreen aurrean, dela Franco, Pinochet, Videla, Salazar edo beste edozein. Diktadore komunistei ez bezala, eskuin muturrekoei laztan eta losintxa egin izan die. Torturak, odolak eta zapalkuntzak ez bezala, sexuak jarri du gure Eliza hori sutan. Onartezina omen da homosexualen arteko ezkontza. Hala dio bere buruari "Jainkoak Bedeinkatua" esaten dion gizonak, bere buruari "Aita" esaten dionak —maiuskulaz—, eta "Santua", gainera. Atrebentzia maila horrek gainditu egiten nau, ez naiz "Bedeinkatuarekin" eztabaidan hasiko. Aitzitik, errespetu erabatekoaz ari naiz. Bi mila urte inguruko agintearen esperientziak bakarrik eman lezake hain aldarrikapen eraginkorra asmatzeko eskarmentua: "Ez obeditzea agintzen dizut". Uste gabeko eragina izan lezake eslogan bihurri horrek. Intsumisioa hedatuko da bazterretan. Lagun dezente ditut homosexualak, eta jende askok uste duenaren kontra, oso normalak dira, oso arruntak. Badira butano banatzaileak, badira bulegariak, badira dendariak, eta taxizaleak, eta kazetariak eta iturginak, nire ezagun horien artean. Eta esan dezaket harro datozela aurten urak. Batak esan dit ez diola butanorik igoko parrokoari etxera. Kontzientziak eragozten diola, alegia. Besteak, ez diola Elizari ordainduko Estatuak opari ematen dion dirutza. Dendariak ez omen dio ezer salduko homosexualak ezkontzeari uko egiten dion zinegotziari edo epaileari. Kazetariak uko egingo diela haien prentsaurrekoei. Iturginak, konpondu gabe utziko dituela haien komunak. Taxizaleak, azkenik, kalean utziko dituela, euripean. Zintzo obedituko diote Vatikanoari: ez dute obedituko, alegia. Bere kontzientziaren arabera jokatuko dute. Nahita ere, ez zuen inor ere asmatuko gure gizarte esanekoa hankaz gora jartzeko maratila hoberik. Eskerrik asko, Ratzy.    