Docutec Gidabaimeneko puntuak galdu ditut, eta orain zer? 2006ko uztailaren 1az geroztik trafiko-arauak hausteak puntuak galtzea esan nahi du. Eta punturik gabe geratuz gero, gidabaimena bera ere gal daiteke. Hori dela eta, puntu guztiak galdu edota gidabaimena erabat baliogabetu baino lehen puntuak nola berreskura ditzakegun irakurriko duzu artikulu honetan. Lourdes Aracama, Donostiako Aracama autoeskolako zuzendariak honi guztiari buruzko argibideak eman dizkigu. Gainera, puntuak galdu dituzten gidarien azalpenak ere jaso ditugu. Berez, EAEko 14 autoeskolatan berreskura daitezke gidabaimeneko puntuak. Bizkaian zazpi daude: Bilbon, Getxon, Santurtzin, Zallan, Gernikan eta Durangon. Gipuzkoan, berriz, bost dira ikastaroak ematen dituztenak: Donostian, Villabonan, Irunen, Elgoibarren eta Aretxabaletan. Bestalde, arabarrek Gasteizen edo Laudion egin dezakete ikastaroa. Arabar Errioxan bizi direnak, aldiz, Haron, Logroñon edo Mirandan kokatutako autoeskolatara joan daitezke. Eta Nafarroan hiru lekutan ematen dituzte ikastaroak: Iruñean, Tafallan eta Tuteran. Gipuzkoan bost dira puntuak berreskuratzeko ikastaroak ematen dituzten autoeskolak. Donostian Aracama da horretarako baimena duen bakarra. Ikastaro bereziak puntuak berreskuratzeko Ikastaroek gidarien berreziketa eta sentsibilizazioa dute helburu. "Istripuak eragiten dituzten arrisku-eragileak lantzen ditugu: abiadura, alkohola, zuhurtzia gabekeria... Sarritan, ahaztu egiten ditugun gaiei heltzen diegu, gidariek kontzientzia har dezaten", azaldu digu Lourdes Aracama autoeskolako zuzendariak. Ikastaroetan, beraz, ez dituzte zirkulazio-arauak errepasatzen, "horiek jakintzat ematen baitira". ¿ Puntu guztiak galtzen dituzten gidariek 24 orduko ikastaroa egin eta azterketa teorikoa gainditu behar dute, baldin eta gidabaimena berreskuratu nahi badute. Halere, ezin dute ikastaroa gidabaimena galdu bezain laster egin: lehen aldiz galtzen duenak sei hilabete itxaron beharko du. Behin baino gehiagotan galdu duenak, aldiz, urtebeteko etena izango du. Ikastaroa burutzean, ikasleak 30 galderako testa egin beharko du gidari kontzientziaduna dela frogatzeko. Horretarako, 30 minutu izango ditu eta gehienez hiru hutsegite egiteko aukera izango du. Azterketa gaindituz gero, gidabaimena berreskuratuko du, baina horrek ez du esan nahi 12 puntuak berriro lortuko dituenik: zortzi puntu izango ditu, gidari hasiberriek bezalaxe. Ikastaroak 341 euro balio du eta baimendutako autoeskoletan bakarrik egin daiteke. ¿ Puntu batzuk galdu dituztenek, aldiz, 12 orduko ikastaroa egin dezakete. Gehienez, lau puntu berreskura daitezke, bi urtez behin egin daiteke eta 161 euro balio du. Halere, puntuak berreskuratzeko ez dago zertan ikastaroa egin. "Sei puntu baino gutxiago galtzen dituztenek, bi urtetan araurik hausten ez badute berreskuratu egiten dituzte. Baina, demagun 50 kilometro orduko abiadura-muga duen errepidean 125 kilometro orduko abiada hartzen dugula: orduan sei puntu galduko ditugu eta hiru urte beharko ditugu puntuak berreskuratzeko" argitu du. Aracamaren esanetan, "puntu bidezko gidabaimena ezarri zenetik, 70 gidari baino gehiago etorri dira autoeskolara ikastaroa egitera". Gehienak autoa lanerako behar duten profesionalak dira, "puntu gutxi galdu arren, ikastaroa egiten dute ez dutelako gidabaimena arriskuan jarri nahi". 12 orduko ikastaroa da, beraz, gidari gehienek egiten dutena. 12 puntuak galdu dituztenak, berriz, ez dira asko, "lau kasu izan ditugu orain arte". Gidariei dagokienez, ez dago profil zehatzik, Lourdes Aracamak esan digunaren arabera: "18 urtetik 75 urtera bitarteko gizon-emakumeak etortzen zaizkigu. Edonork gal ditzake puntuak", zehaztu du. Ikastaroak martxan jarri zirenetik urtebete igaro da eta balorazio positiboa egiten du autoeskolako zuzendariak: "Ikastaroetan ahaztu egiten zaizkigun arauak gogorarazten ditugu eta oso interesgarria da". Zentzu horretan, jendea tentu handiagoz ibiltzen dela iruditzen zaio, "Batez ere, abiadurari dagokionez. Gehienetan, abiadura-muga apurtzeagatik galdu ohi dira puntuak eta horrek jendeak kontzientzia hartzea ekarri du". Hilabete gidabaimenik gabe Valentziatik Donostiarako bidean, Teruel inguruko eskualde-errepide batean, motor batek, bere abiadura eskasaren ondorioz, auto-ilara handia sortu zuen. Jose Antonio Etxeberria donostiarrak beste autoetako gidariek bezala, motorra aurreratzea erabaki zuen. "Aurreratze hori egiteko, 120 kilometro orduko abiadura hartu nuen. Gero, eskuineko bidera itzuli eta baimendutako 90 km/h-tan jarraitu nuen bidaia, motorra aurreratu zuten beste autoen antzera". Kilometro batzuk pasa ondoren, Guardia Zibilak Jose Antonioren autoa geldiarazi zuen. Radarrak argazkia atera omen zion. "Isuna 400 eurokoa izan zen. Baina okerrena ez zen diru-galera izan. Hilabeterako kendu didate gidabaimena". Zigorretatik txikiena da, baina hori ez da beretzat batere aringarria. "Gauza askotarako ingurukoen laguntza behar dut, garraiobide publikoekin ez bainaiz moldatzen. Halere, ez dut puntuak berreskuratzeko ikastaroa egiteko asmorik. Ez daukat denborarik". Bidaia berean bi aldiz puntuak galtzea Garikoitz Garciak ezin du oraindik sinetsi. Udako egun hartan, Avilan autobidea hartu beharrean, aurrezteko edo, eskualde-errepidetik bidaiatzea erabaki zuen. Guardia Zibilak gelditzeko keinua egin zion halako batean. Lainotako argiak jarrita zituela. Garikoitzek nahi gabe zeramatzala piztuta esan zien, baina alferrik. Amarekin hitz egin zuen telefonoz, gertakaria kontatzeko. Esku libreko telefonorik ez zuenez, telefonoari kasko txiki horietakoak konektatu eta bietako bat jarri zuen belarrian. Deia amaitu zuen unean bertan, Guardia Zibilaren beste auto batek geldiarazi egin zuen Garikoitz. Kaskoak eramatea debekatuta dagoenez, orduan ere puntuak kendu zizkioten. "Aurrerantzean ez dut inolaz ere eskualde-errepidea erabiliko, nahiago dut autobidea ordaindu".