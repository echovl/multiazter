Docutec Asafa Powell, esan eta egin Atleta jamaikarrak jauzi itzela eman du azken lau urteetan, eta 73 ehunenetan hobetu du bere marka 100 metrokoan: 10.50etik 9.77ra; inork ez daki noraino irits daitekeen, berak ere ez. Jakina zen. Denbora kontua besterik ez zen. 100 metroko munduko markak iraungitze data zuen. Noiz arte? Asafa Powellek nahi zuen arte. Herenegun izan zen eguna. Powell Atenasera itzuli zen, Olinpiar Jokoetako finalean huts egin eta hamar hilabete geroago. Oraingoan ez zuen huts egin. Lehena izan zen. 9,77 segundoan korritu zituen 100 metroak. Inoiz baino azkarrago. Inork baino azkarrago. Lortu zuen: munduko azkarrena zen. Jamaikarrak munduko marka egitea ez zen ustekabea izan. Aitzitik, inoiz ez zen hain ziurtzat eman norbaitek munduko marka bat hautsiko zuela. Ez zen gutxiagorako. Powellek jada erakutsi zuen zer egiteko gai zen. Denboraldiko lehen proban 9,84ko marka egin zuen, azkarrenetan hirugarrena. Azken metroak ia paseoan egin zituen. Joan zen ostegunean eman zuen bigarren abisua. 9,85eko denboran gelditu zuen kronometroa. Orduan, euriarekin lortu zuen marka. Zalantza gutxi zegoen: eguraldi hobearekin munduko marka onduko zuen. Powellek jauzi itzela eman du denbora gutxian. 2000. urtera arte, etxeko sofan telebista ikusten eta eskolan ematen zuen eguna. Igandeetan bakarrik aldatzen zituen ohiturak, mezetara joateko bere aita predikatzailea da. Jakin-minagatik, Donovan anaia ikusteagatik, telebista aurrean jarri zen 2000ko Sydneyko Olinpiar Jokoetan. Eta telebista ikusiz Maurice Greenerekin maitemindu zen. «Izugarri gustatzen zait. Badirudi inguruan gertatzen den guztia kontrolpean duela. Bere jarrera ere gustuko dut, lasterketa hasi aurretik keinuekin, begiradekin aurkariak nola gainditzen dituen». Greene ikusiz erabaki zuen atleta izatea. Anaiak ez zion asko lagundu hasieran. Berarekin entrenatzera gonbidatu zuen, Texasen (AEB), baina atletismoa uztea gomendatu zion bi lan saio egin ondoren. Eta Jamaikara itzuli zen. Han, Stephen Francis entrenatzailearen arreta eureganatu zuen. Francisek talde erabat profesionala du bere aginduetara. Jamaikan ohore hori duen bakarra da. Powellek eta Francisek Kingstongo HPTC Teknologia Unibertsitateko campusean entrenatzen dute. HPTCko instalazioek Goi Errendimenduko Gunea dute izena, baina goi errendimendutik izena bakarrik dute. Belarrezko pista bat, bi pista sintetiko eta gimnasio xume bat. Horretan datza HPTCko Goi Errendimenduko Gunea. Powellek pozik egiten du lan han. Ez du gehiagoren beharrik. Ez du sorterria uzteko asmorik. Zergatik? Jamaikarra izateaz harro dago. Helburu bat du begi artean: jamaikarren ihesaldia etetea, urtez urte AEB Ameriketako Estatu Batuetako unibertsitateetara joaten baitira Jamaikako atletak. Arazoa ez da berria. Atleta jamaikarren emigrazioa 1940ko hamarkada amaieran hasi zen. Zerrenda amaigabea da: George Rhoden, Don Quarrie, Merlene Ottey, Veronica CampbellÉ Batzuek loria ukitu dute, baina gehienek porrot egin dute. «AEBetan dauden 50-60 atletetatik hamarrek gehienez lortuko dute Jamaikako selekzioarekin aritzea. Gehienek atletismoa utziko dute, eta batzuk drogen mende eroriko dira edo gaizkile bihurtuko dira», dio Teddy McCook IAAF Nazioarteko Atletismo Federazioko Jamaikaren ordezkariak. Powellen izena orain bi urte entzun zen lehen aldiz. Marka onena egin zuen Parisko Munduko Txapelketetako lehen sailkapenean (10.04). Ez zion ezertarako balio izan. Final-laurdenetan bi irteera faltsu egin zituen eta kalera joan zen. Inork ez zion kasurik egin. Ikusle guztiak Jon Drummonden ikuskizunari begira zeuden. Powellek bezala, estatubatuarrak bi irteera faltsu egin zituen eta, epaileen erabakiarekin haserre, ez zuen pista utzi nahi izan. Atenasen, kale Powellek maila bat igo zuen iaz. Bi aldiz irabazi zion astebetean Greeneri Olinpiar Jokoen aurretik. Urrezko domina lortzeko faboritoetako bat zen, baina huts egin zuen finalean: bosgarren izan zen, 9.94ko markarekin. Jamaikarrarentzat, halere, ez zen porrota izan. «Helmugara iristean pozik nengoen, irribarretsu. Gaizki irten arren, 9.94ko marka egiteko gai izan nintzen. Orduan konturatu nintzen azkar korri nezakeela». Gaztea da Powell (22 urte), gaztea eta azkarra, oso azkarra. Ez da 100 metroko ohiko atleta. Batetik, garaia da oso: 1,88 metro. Bestetik, lotsatia da. 100 metroko atleta gehienek duten harrokeria falta zaio. Isil-isilik egoten da, erabat kontzentratuta, buruan lasterketa behin eta berriro irudikatzen. Ez ditu mokorrak eta sorbaldak rapzaleen moduan astintzen, eta ez du mingaina etengabe ateratzen. Ez zaio gustatzen pailazoarena egitea. Keinu batzuetan Linford Christie britainiarraren antza du Jamaikan jaio zen hori ere. Datorren abuztuaren 6tik 14ra jokatuko dira Munduko Txapelketak, Helsinkin, eta, okerrik ezean, han ariko da Powell. Orduan argituko da haren inguruan dagoen zalantza bakarra: txapelketa handietan huts egitea berezko gaitza den edo ez. Baina hori bi hilabete barru izango da. Ez harritu datozen asteetan Powellek berriro munduko marka hobetzen badu. Inork ez daki ziur noraino irits daitekeen. Berak ere ez. «Egin dudanak agerian uzten du inork ezin duela jakin gizakiak zein abiaduratan korri dezakeen».   Asafa Powell Jaioterria: Spanish Town (Jamaika). Jaioteguna: 1982/11/11 Garaiera: 1,88 metro. Pisua: 1,87 kilo. Marka onena: 9,77 (munduko marka). Bestelakoak: Bosgarren Atenasko Olinpiar Jokoetan. Inoizko abiadura handiena lortu du: 48 kilometro orduko.   9.77 Asafa Powell(Jamaika) 2005/06/14 Atenas 9.78 Tim Montgomery (AEB) 2002/09/14 Paris 9.79 Maurice Greene (AEB) 1999/06/16 Atenas 9.84 Donovan Bailey (Kanada) 1996/07/27 Atlanta 9.85 Leroy Burrell (AEB) 1994/07/06 Lausana 9.86 Carl Lewis (AEB) 1991/09/24 Tokio 9.90 Leroy Burrell(AEB) 1991/06/14 New York 9.92 Carl Lewis (AEB) 1988/09/24 Seul 9.93 Calvin Smith (AEB) 1983/07/03 Colorado 9.95 Jim Hines (AEB) 1968/10/14 Mexiko