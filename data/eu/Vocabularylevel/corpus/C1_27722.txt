Docutec Arduraren gainean Zientziaren eta tekonologiaren garapenak arrisku berriak eta oso larriak dakartza. Arduraduna nor da gizakia ala gizartea? Globalizazioaren gizartean guztiok errudun, guztiok errugabe? Hannot Rodriguez ¿ EHU-ko Miguel Sanchez-Mazas katedra   Zientzia eta teknologiaren aurrerapenek gure bizimoduak baldintzatzen dituztela ukatzerik ez dugu. Gaur egun, naturaltzat hartzen ditugun egunerokotasuneko hainbat eta hainbat gauza gero eta teknifikatuagoa dagoen gizarte baten testuinguruan egiten ditugu, goizero kafea berotu edo dutxa bat hartzetik noranahi joateko erabiltzen ditugun garraiobideetaraino. Dena dela, aurrerapenak badu hain gozoa ez den beste aurpegi bat, ordaindu beharreko bidesari mingarria. Txanponaren beste alderdi honek giza osasunak eta oro har ingurugiroak jasan beharreko kalteak ditu adierazletzat, betiere industri garapen eta hazkunde ekonomikoaren magal indartsupean. Gaur egun, tamalez, zientzia eta teknologiaren azterketa oso batek kontuan hartu behar ditu hauek eragiten dituzten arrisku eta kalteak. Gure gizartea «arriskuaren gizartea» dela argudiatu dutenak ere ez dira falta, horien artean aipatu terminoaren aita eta 1986. urtean izenburu horrexekin argitaratutako liburuaren egilea den Ulrich Beck soziologo alemana. Beck-en ustez, gure gizarteetan arazorik premiazkoena aberastasunaren banaketa izatetik zientzia eta teknologiaren garapenaren ondorioz sortutako arriskuen banaketa edo kudeaketa izatera igaro da. Baina ez al gara, bada, gaur egun orain direla, adibidez, bi mende baino hobeto bizi? Bizi kalitateak orokorrean ez al du gora egin? Ez al ditu inork gogoan Erdi Aroko izurrite hiltzaileak? Zertaz ari gara orduan? Gakoa hemen, ordea, ez datza garai arteko arrisku globalen arteko erkaketan, bestelako kontsiderazio batzuetan baizik. Arriskuaren gizarteak gizakiak berak sortutako arriskuei egiten die erreferentzia, aurrerabidearen izenean eta normaltasun giro batean industri garapen garaileak erditutako errealitate lez. Hau da, arrisku nagusien iturburua ez dago jada gizakiaz gaindiko natura ahalguztidunean topatzerik, eta ezta inolako jainkotasun edo botere sakratuan ere. Misterioa galdu duen mundu razional-zientifikoan arduradun bat eta bakarra dago, eta berau gizakia da. Hemen, baina, ardura esleipenaren arazoarekin egiten dugu topo. Generikoki arduraduna «gizakia» edota «gizartea» dela badiogu ere, tokian tokiko ardura zehatzak atxikitzerako orduan erantzukizuna argituko lukeen kate kausala finkatzean datza arazoa. Non aurkitu behar ditugu, adibidez, klima aldaketaren erantzuleak? Nortzuk dira? Enpresak? Zeintzuk konkretuki? Gobernuak? Edota herritarrak (kontsumitzaileak)? Ni neu, hainbeste gustatzen zaidan produktu kaltegarri hau erosteagatik? Paradoxa badirudi ere, zuzenbide penalaren iturritik edaten duen ardura kontzeptu indibidual honek arduragabekeriara bultzatzen gaitu. Globalizazio honetan, guztiok errudun, guztiok errugabe.