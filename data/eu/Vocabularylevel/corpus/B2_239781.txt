Docutec Unea Takoidun sandalia berri batzuekin izandako gorabeherak kontatzen ditu Arrietak. Lehengoan takoidun sandaliak erosi nituen. Tira mehe batzuk baino ez dituzte oinaren gainean, eta larruzko zola eta takoitxo baxu baina estua, azpian. Zer esango dizuet, ba, polito imajinatu nuen neure burua sandalia haiek jantzita. Erosi eta gorde egin nituen, beraz, egun aproposaren zain. Eta iritsi zen eguna. Jantzi nituen sandaliok eta atera nintzen kalera. Hasieran, sentsazio bitxia sumatu nuen. Ez zen altuera, beste zerbait zen, sandalia haien gainean pauso laburragoa, mantsoagoa ematen hasi ziren nire oinak, eta nik pozik onartu nuen uneak eskaintzen zidan esperientzia berria. Hiruzpalau metro egin orduko, ordea, oina aurrerantz joaten hasi zitzaidan. «Ka!», pentsatu nuen, orduan ere, «ohitura faltagatik izango da», eta aurrera jarraitu nuen neure oin eta oinetako tirtikinekin batera. Handik gutxira, pausoa eta bihotz taupada ez zetozela bat ohartu nintzen, baina, tira, hura ere halabeharrak bidalitako abisutzat hartu nuen: «polikiago ibiltzen ikasi behar duzu». Bazkaritan oinak fresko eta lasai sumatu nituen. Musika hasi zenean, ordea, ezin geldirik egon eta dantzan hasi nintzen. Eta orduan iritsi zen iritsi beharrekoa. Orpoa alde batera, behatzak bestera... Pikutara! Sandaliok erantzi eta oinutsik bukatu nuen trikitia. Arropategiaren behereneko apalean gorde ditut, kaxan. Une honetan oinak eta bihotza lurrarekin bat doazela sentitu beharra daukat.