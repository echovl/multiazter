Docutec Josune Bereziartu eskalatzailea: «Oso inperfektua naiz» Punta-puntako eskalatzaie honekin elkarrizketa. Galdera eta erantzun laburrez osatutako elkarrizketa da, bizipenak eta iritziak tartekatzen ditu. JUAN KRUZ LAKASTA / Lazkao, 1972. Lanbidez aseguru saltzailea da; kirol eskaladaren arriskua du pasio. Oso inperfektua dela dio. Baina perfekzioa laztantzera heldu da 8c+/9a zailtasuneko Baltzolako zeharkaldia kateatuz. - Senarrarekin zaletu zinen kirol eskaladarekin. Topiko samarra dirudi. Mendizalea nintzen, eta bakarrik hasi nintzen. Gero Rikardo ezagutu nuen, eta tandem polita osatu dugu. - Musa gustatu balitzaio, munduko mus txapeldun? Musa gustatu balitzaio, beste batekin ibiliko nintzen, edo suelto. - Mirian Garcia tafallarra Al filo de lo imposible saioan ikusteak markatu zintuen. Irudiak Verdonekoak ziren. Toki mitikoa zen. Hango horma kareharrizkoa da, oso fotogenikoa. Hain mugimendu politak ikusita, pentsatu nuen nik ere egin nahi nuela. - Orain zuk izan behar duzu protagonista Al filo... saioan. Iker Pourekin, Pilar del Cantabrico eskalada bideari buruzko erreportaia egin behar dugu. Ez da kirol eskalada bete-betean izanen. - Mirian Garcia eskalatzen hil zen. Beldurrik? Ez. Dena errespetuz eta kontzientziaz egin behar da. Baina ez dakizunez zer etorriko den, noiz eta nola, saiatu behar duzu unea gozatzen, haserretuta denbora gutxi ematen. Natura kontrolaezina da. - Eskalatzen botatzen dituzun oihuak, natura bezain kontrolaezinak? Orain arte esaten ari naizena oso polita da, baina oso inperfektua naiz, eta eskalatzen pasioak eramaten nau, eta erortzen naizela, edo dena dela, kristoren oihuak botatzen ditut. - Eskalada alde batera utzita, zergatik eginen zenuke oihu? Batez ere naturaren kontra egiten diren astakeriengatik, handiengatik edo egunero egiten ditugun txikiengatik. Bestalde, gizakiok gure artean dugun errespetu faltagatik. - Askok diote eskalatzaileak ez zaudetela burutik sano. Askok uste baino askoz sanoago gaude. Egiten ditugun bideak egiteko, geure burua oso ondo kontrolatu behar dugu. Aldi berean, egia da pasionalak garela. - Eskaladan pasioa bai, baina diru askorik ez duzu lortuko. Gauzak ez dira egin behar diruagatik. Ez naiz materialista. - Babesleak errazago lortzen ditu alpinismoak eskaladak baino. Zergatik? Exotikoagoa delako, edo arrisku handiagoa duelako, askoz handiagoa. Morboak saldu egiten du. Hori hala da. - Alpinista nafar batek esan dit kirol eskalada «gimnasioa mendia baino gehiago maite duten giputz pijoen kontua» dela. Guretzat, gimnasioa bitarteko bat da, baina ni mendizale sentitzen naiz. Ingurukoek hori ikusten badute eta nirekin disfrutatzen badute, oso ondo, baina, bestela, ez dut inor konbentzitu behar. - Pijo samarrak bazarete: beti izan duzue estetika berezi hori... Kirol guztiek badute beren estetika. Dena dela, nik itxuraz paso egiten dut. Pertsonaren erreferentzia itxura bada, akabo. - Bideei jartzen dizkiezuen izenak ez dira oso normalak. Irekitzen duenak pribilegio txiki hori du. Batzuetan musikarekin harremana du, besteetan bestelakoekin. - Zuk jarritako bat? Honky Mix, Honky Tonky, Cyber Punk, Power... - Makarra hutsak zarete. Beno, agian pixka bat. - Indarra oso garrantzitsua den kirol batean goi mailan ari den emakumea zara. Meritu handikoa dirudi. Eskalatzaile gisa garatzen saiatu naiz alor guztietan, egiten ditudan akatsak ikusiz eta horietan ahal den bezala hobetuz, eskalada modu guztiak menperatu ahal izateko. Hori da politena. - Goia non? Agian, graduari dagokionez, joa izango dut goia. Argi dudana da eskalatzaile gisa garatzeko bide luzea dudala oraindik egiteko, eta horrek ilusio handia ematen dit.    