Aldizkari Digitala Donostiako Kubo-Kutxa aretoan El Paso taldearen artelanak EL PASO. Abstrakzioa eta abangoardia du izenburua El Pasoren Kursaaleko erakusketak. Erakusketa 45 artelanek osatzen dute. "Askatasuna debekaturik egotean abstrakzioaren aldeko apustua egin zuen El Paso taldeak", dio Dolores Duranek, erakusketaren komisarioak.  El Paso mugimenduaren lehen aurkezpena 1957an Madrilen argitaratutako manifestua izan zen. El Paso taldea XX. mendearen erdialdean Espainian sortutako arte-mugimendurik interesgarriena izan zen. R. Canogar, Antonio Suarez. Luis Feito, Manolo Millares, Manuel Rivera, Juana Frances, Antonio Saura margolariak, Pablo Serrano eta Martin Chirino eskultoreak eta J. Ayllon eta Manuel Conde arte-kritikariak izan ziren lehen taldekideak. Chirino, Canogar, Feito, Saura, Rivera, Ayllón, Millares, Viola. Gerra ondorengo arte espainiarra zaharkitua eta arnasa garbiagoren beharrean zegoen eta egoera hori berritu nahian abstrakzioaren aldeko apustua egin zuten El Pasok eta “Dau al Set” taldeek. Formarik gabeko artegintzak edo Informalismoak Bartzelonan eta Madrilen arrakasta handia izan zuen. El Pasoko kideek garaiko eduki eta forma artistiko guztiekin puskatu nahi zuten. Abstrakzio eta figurazioaren arteko eztabaida gainditzea eta sormenezko haustura gauzatzea zen berain helburua. Espainiako egoera artistikoak aztertzerakoan taldekide guztiak bat etorri arren, berez estilo ezberdinetakoak ziren eta denak ez ziren ados jarri ibilbidea aukeratzerakoan. Batzuk Arte Poveraren bideari heldu zioten eta beste batzuk Arte Kontzeptualarenari. Luis Feito. Número 165 (1957) Pintzelkada lodiak, jarduera akademiko eza, arpillerak, lehengai metalikoak, ehun zatiak eta bat-bateko keinu espresiboak dira, besteak beste, El Paso taldekideek gauzatutako artelanen ezaugarriak. Manuel Viola, Frantziatik Espainiara itzultzean, gogotsu murgildu zen informalismoan. Rafael Canogarrek, taldeko gazteenak, abstrakzioa jorratu zuen hasiera batean eta bere heldutasunean, pintura figuratiboa eta gai sozialetara pasatu zen. Luis Feitok abstrakzio geometrikoan oinarritutako lanak gauzatu zituen. Juana Francesek, taldeko emakume bakarra, area eta hondarrez egindako enpasteak erabiltzen ditu bere koadroetan. Manuel Riveraren irudi abstraktuak tela metalikoekin daude eginak. Martin Chirinoren eskulturak forjatutako burdinazkoak dira. Manolo Millaresek, Tàpiesen antzera, sokak, eskaiolak, iztupak eta material ezberdinekin osatzen ditu bere artelanak. Antonio Sauraren pinturetan kolore zuria eta beltza dira nagusi eta bere artegintzan Francisco de Goyaren eragina nabarmena da. Manuel Millares. Cuadro 183 El Paso osatzen zuten artistak 1960an banandu egin ziren. Erromako L’Attico galerian egindako erakusketa izan zen korronte artistikoaren azken agerraldia. Kursaaleko erakusketa 2014ko urtarrilaren 19ra arte dago ikusgai. Informazio gehiago hemen.