Docutec Edari energetikoak Ez ote litzateke zuzenagoa edari estimulagarriak deitzea? Berez, ez da frogatu edari energetikoak kaltegarriak direnik, baina aditu batzuk zalantzan daude. Gainera, komeni omen da neurritasunez edatea, eta alkoholarekin ez nahastea. Zalantzarik gabe, puri-purian daude edari energetikoak. Miresgarri eta gurgarri bihurtzen dituzte festazaleek, 'parranda' ahul ez dadin, baita azterketen garaian gau luzeetan ikasten jardun behar duten ikasleek ere. Ohiko freskagarriei aurkari gogor bat azaldu zaie: energy drink izeneko edaria. Hala ere, nahiz eta produktoreek esaten duten ez dutela inolako kalterik eragiten, osasunerako ondorio negatiboak izan ditzaketela adierazten dute aditu batzuek. Ikus dezagun, bada, zer dagoen eztabaida honen azpian. Hasteko, edari energetikoak deitzen bazaie ere, izen hori ez da oso egokia eta nahasmendua sor dezake kontsumitzaileen artean. Karbono-hidratoen tasa apala da (50 kaloria/100ml baino gutxiago), beraz, ezin da esan energetikoak direnik. Edari horiek 'gorputz-gogoa estimulatzeko' izan dira diseinatuak, iragarkiek behin eta berriz dioten bezala, ahalegin fisko handiak egiten direnean, neke eta estres bereziak gertatzen direnean, gorputzari laguntzeko. Produktu horien arduradunek erresistentzia fisikoa areagotu egiten dela diote, kontzentrazioa eta erreakzio-arintasuna hobetzen dela, eta horregatik direla onak jarduera-erritmoari eusteko erreserbak agortzen direnerako, eta egokiak direla gauez autoa gidatzean edo liburuen aurrean esna egoteko. Horregatik guztiagatik, zuzenagoa litzateke 'edari estimulagarriak' deitzea. Koktel baterako osagaiak Edari energetikoek karbohidratoak, bitaminak eta, batzuetan, mineralak dituzte. Nahiz eta karbohidratoak neurri apalean egon, edari hauek sakarosa eta glukosa izan ohi dituzte. Bitaminei dagokienez, aipatzekoak dira B konplexuko kopuru dezentearen presentzia, batez ere niazina (B3), azido pantotenikoa (B5), riboflabina (B2), eta pirixidona (B6). Horiek guztiek eragin handia dute energia-produkzioan gluzidoetatik eta koipetatik abiatuta. Edari horien guztien beste ezaugarri bat da kafeina, taurina eta, kasu batzuetan, glukuronolaktona eransten direla eta horiek 'sasoian' jartzen dutela pertsona. Ia dena badakigu kafeinaz, begetal-jatorria du, nerbio-sistema eta bihotza estimulatzen dituena. Ez zaitez deskuidatu! Kirolarientzako edarien, eta edari energetikoen aldeak zertan dira? Janari-dendetan bi edari-mota horiek elkarrekin egoten dira salgai, baina ez dute zerikusirik elkarrekin. Kirolarientzako edariak muskulu-ahalegin handi batek sortzen dituen elikatze-beharrak asetzeko daude bereziki prestatuta. Kirolarientzako edariak ura eta elektrolitoak ekartzeko daude prestatuta, deshidratazioaren ondoren txarrak saihesteko. Baina, hori ezinezkoa da edari energetikoekin gertatzea, ez baitira egarria asetzeko eginak, gorputz-gogoa suspertzeko baizik. Publizitateak engaina ez zaitzan, bila itzazu etiketetako elikagarritasunari buruzko informazioa, eta gatz mineralak ikusten ez badituzu, eta kafeina-kopurua 30/mg/100ml baino handiagoa bada, edari hori ez da egokia kirolarientzat.