Docutec Nola jokatu ekitaldi sozialetan Ustez, Kleopatraren garaiko egipziarrek asmatu zuten protokoloa, herrialde aberats eta boteretsua zirela adierazteko. Horixe baita, izan, protokoloaren helburua: irudi bat agertzea kanpokoei. Nola? Ordenaren bidez. «Protokoloa zera da: ekitaldi batean gauzek eta pertsonek daukaten ordena», diosku Rocío Velasco adituak. Berak ireki dizkigu arauz betetako mundutxo honen ateak. Protokoloa ordena da. Edozein ekitaldik behar duen ordena. Eta ez gara ari ekitaldi ofizial handiez bakarrik. Pertsona bat baino gehiagok parte hartzen duen edozein jarduerak, baita xumeenak ere, bere protokoloa dauka. Edozein etxe arruntetako afalorduak, adibide bat ematearren. «Horregatik esaten dugu bigarren aulkia agertu bezain laster hasten dela protokoloa», azaldu digu Rocío Velascok. Ekitaldiak antolatzeaz gain, Velascok protokolo eskola dauka sorterrian, Getxon; Euskal Herrian dauden bakanetakoa, bakarra ez bada. Hamaika xehetasun Protokolo arduradun batek gauza asko eduki behar ditu kontuan ekitaldi bat antolatzeko. Ondoko zerrenda apalean horietako gutxi batzuk baino ez daude: - Garrantzitsua da ekitaldirako beharko dugun lekua aldez aurretik neurtzea. Koktel batean, gonbidatu bakoitzeko metro koadro bi behar dira. Bestelako ekitaldietarako, aski izaten da bat eta erdi. - Jatekoa dagoenean, kanapeak ezin daitezke edozein tamainatakoak izan. Hiru zentimetro eduki behar dute alde bakoitzean, aldi bakarrean jan ahal izateko hain zuzen. Kanape bakarra jateko hozkada bat baino gehiago egin behar izatea ez dator protokoloarekin bat. - Ezkerrez eutsi behar zaio beti edalontziari. Hala, ez dugu beste eskura aldatu behar izango bostekoa emateko unean. - Sari banaketetan, urrezko araua da saria ezkerrez ematea zein hartzea. Hala, berehala eman ahal izango da bostekoa, eta ez da denbora luzeegirik galduko. Hori oso garrantzitsua da sari asko banatzen den ekitaldietan, batez ere. Rocío Velascok, gainera, ez du batere gustuko emakumeak musuz agurtzea: «Atzerapen izugarria sortzen du horrek!». Hortaz, bostekoa beti. - Hizlarien botilak aldez aurretik irekita. Horren garrantziaz jabetzeko, honako adibidea eman digu Velascok: «Behin, alzeihmerrari buruzko hitzaldi batean, hizlariaren ur botila itxita zegoen, tapoi eta guzti. Irekitakoan tapoia jausi zitzaion, eta hantxe izan ziren barre algarak. Azkenean, denek gogoratu zuten hitzaldi hura tapoia jausi zelako, eta hori ezin da gertatu». Onena, getxotarraren ustez, «ur pitxerra da, hizlariaren eskuman jarrita, besoak gurutzatu behar ez izateko». Eta hizlaria ezkertia bada? «Hori ere aldez aurretik jakin behar da». - Aulkia ez da mahaitik hurbilegi egon behar. Alegia, ez da komeni biharamuneko egunkariko argazkian agintari bat agertzea, aulkia mahaitik aldentzeko keinua egiten. - Hitzaldien testuak kartulinan inprimatu, ez paperean. Eskuen dardara ez da hainbeste igartzen. *** laburtua