Docutec Hegaztien gripea Milioika pertsona hil ditzakeen hurrengo pandemia hegaztien gripearen birusak abiatuko duelakoan da Osasunerako Mundu Erakundea (OME). Dokumentuan gaitza zertan datzan ulertzeko gida irakurriko duzu.  Zer da hegaztien gripea? Birus batek batez ere oilaskoei eta bestelako abereei eragiten dien gaitza da. Birusaren 15 aldaera ezagutzen dira. Arriskutsuena H5N1 da. Oso erraz zabaltzen da espezie bereko animalien artean. Horrez gain, mutatzeko erraztasun handia dauka. Txerrietara igaro zen lehenbizi eta, gero, gizakietara. Arnasa hartzeko arazo handiak eragiten ditu. H5N1 ohiko gripearekin nahasten bada, gizakien artean gaitza azkarrago zabaltzeko arriskua dago. Hilgarria da, kasu gehienetan. Sintomak gripe arruntarenak dira: sukarra, eztula eta arnasa hartzeko arazoak, besteak beste. Gaixoek konjuntibitisa ere izan dezakete. Zergatik daude adituak horren kezkatuta? Gripe izurrite hilgarriak 30 urtetik behin gertatzen dira, eta aspaldi ez da halakorik egon. Joan zen mendean hiru gertatu ziren. Lehena, 1918an. Gripe espainiarra deitu zioten eta 50 milioi pertsona hil zituen mundu osoan. Bigarrena 1957an izan zen eta milioi bat hil zituen. Azkenak batez ere Hong Kongi eraso zion 1968an, eta milioi bat pertsona hil zituen. Gripe arruntak 700.000 pertsona hiltzen ditu urtero munduan, gehienak adineko pertsonak. H5N1 birusak hilkortasun maila askoz handiagoa du, baina orain arte ez du lortu gizakien artean azkar zabaltzea. Nola has daiteke pandemia? Hasieran, soilik hegaztietatik gertu bizi edo lan egindako jendeari eraso die birusak (nekazariak edo oilasko saltzaileei, esaterako). Milioika abere sarraskituta lortu dute zabalkuntza mugatzea. OMEren beldur nagusia honetan datza: H5N1 birusa giza gripearenarekin nahastu eta gizakitik gizakira erraz kutsatuko den hibridoa sortzea. Ba al dago tratamendurik? Oraingoz ez dago, gripe birusak asko eraldatzen direlako eta bakoitzak neurrira eginiko txertoa behar duelako. Izurritea abiatzen bada, hilabeteak beharko dituzte bat sortzeko. Sintomen aurkako botikak badaude, edonola ere. Birusaren zabalkuntza moteltzeko ahalmena dute.  