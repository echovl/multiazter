Docutec Kilker arrak kantatzeari utzi dio Kantua kilkerraren ezaugarri nagusietako bat da, zalantzarik gabe. Kilker arrak emeari deitzeko hegoak igurzten ditu, eta kri-kri soinu berezi hori ateratzen du. Kantua deigarria da, eta, horri esker, emeak erraz jakiten du arra non dagoen. .... Baina,  estrategia hori ez da batere zuhurra; izan ere, horrela  eginda, etsaiek ere zehatz-mehatz jakiten baitute arra non dagoen. Bada, etsai horiek direla medio, Hawaiiko uharte bateko kilkerrak kantatzeari utzi dio. Hawaiiko Kauai uhartean Teleogryllus oceanicus espezieko kilkerra bizi da. Berez, nahiko intsektu ugaria zen, baina 1990eko hamarkadan urritzen hasi zen. Arrazoia: euli parasito baten erasoa. Ormia ochracea euli emeak kilkerraren gainean jartzen ditu arrautzak, eta arrautzetatik jaiotako larbek, elikatzeko, kilkerra barrutik jaten dute. Euliak estrategia ezin hobea darabil kilkerra non dagoen jakiteko: honen kantuari jarraitzen dio. Kilker arrak hegoak igurzten dituenean sortzen den kri-kri berezi horren asmoa emea erakartzea da. Baina, esan bezala, ez ditu bere espezieko emeak bakarrik erakartzen, euli eme parasitoak ere etortzen zaizkio. Ormia ochracea euli emeak ikaragarrizko trebezia du entzuten dituen soinuak nondik datozen jakiteko: noranzkoarentzako izugarri entzumen zehatza du (batez ere kontuan izaten bada zer garun txikia duen). Cornell Unibertsitatean, esate baterako, eredu gisa erabili izan dute entzumena hobetzeko gailuak garatzeko; belaunaldi berriko entzungailuak eta halakoak diseinatzeko, esate baterako. Ikertzaileak adi Bada, euliak bezala, ikertzaileek ere kilkerraren kantuari jarraitzen diote kilkerrak non diren jakiteko. Hala jakin zuten Kaliforniako Unibertsitateko ikertzaile batzuek kilkerrak asko urritzen ari zirela. Diotenez, 2001ean apenas entzuten zen kilker-soinurik uhartean. Baina 2003an aurkikuntza harrigarri bat egin zuten: kilkerrak ugariak ziren, baina oso-oso ar gutxik kantatzen zuten. Kilker ar haiek aztertuta ohartu ziren ar isilek hego lauak zituztela (horrela ezin soinurik atera); mutazioren bat gertatu zen, beraz. Gainera, mutazioa zabaldu egin zen, abantaila ematen zien seinale. Kilker ar isilek arrakasta izan zutela ugaltzeko garaian agerikoa zen, kilker kantariak baino askoz ugariagoak baitziren. Baina, itxura batera, kantatu ezik arrak ez zuen emerik erakarriko, eta horrela ezin ugaldu. Arrakasta haren arrazoia bilatzeko, kilkerren portaerari erreparatu zioten ikertzaileek. Eta aurkitu zuten misterioaren giltza. Arrakasta haren atzean portaera-aldaketa bat zegoen: kilker isilek kantarien alboan jartzeko ohitura hartu zuten. Kantariaren kantuak emeak erakartzen zituen, eta isilek ugalkidea lortzen zuten. Gaur egun, hamar kilkerretik bederatzi isilak dira, hau da, ez dute kantatzen emea erakartzeko; eta, beraz, euli parasitoaren erasotik salbu daude. Baina kilker kantariek arriskuan jarraitzen dute, eta hauek gabe haiek ezin dira ugaldu. Beraz, oraingoz dakigunaren arabera, Kauaiko kilkerra ugaria da oso erraz egokitu delako euli parasitoaren erasoa saihesteko. Baina, hala ere, galtzeko arriskuan egon liteke kilker kantariak desagertzen badira. Etorkizunean zer gertatuko den ikusteko dago.