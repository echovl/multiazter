Docutec Alderaketak Realak eta Athleticek ezin dutela mailaz jaitsi, berdin duela nola baina eutsi egin behar diotela lehen mailari. Maila jaitsierarekin, gainera, berez egoera ekonomiko kaskarrean dauden futbol klubak hondoratu egingo liratekeela. Eskerrak agintariei, hala ere, zulo hori diru publikoz betetzeko prest daude eta... Zuek ere entzungo zenuten behin edo mila bider antzeko konturen bat. Halako taldeek diru publikorik jaso behar ote luketen auzitan jartzen hasi gabe ere, eta auzitan jartzekoa dela iruditzen zait, badira min ematen duten alderaketarako adibideak. Joko maila bikaina Reala eta Athletic ez bezala erakusten ari den Bera Bera eskubaloi taldea, esate baterako. Emakumezkoena da, bai, eta aurten ere denboraldi dotorea ari da egiten. Espainiako Erreginaren Kopa irabazteko zorian egon zen herenegun, eta taldekoek ez dakite datorren urtean babeslerik izango ote duten, mailari eutsi ahal izateko. Laguntza eskatu dute, baina ia inor ez da asaldatu, ia inork ez du kanpainarik abiarazi haien egoera zuzentzeko. Taldeko entrenatzaile Reyes Karrere irratian aritu zen atzo. Argi utzi zuen alderaketa batzuek min ematen diotela berari ere.