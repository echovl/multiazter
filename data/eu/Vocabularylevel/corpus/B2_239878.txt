Docutec Gidariak haserre agintariekin Askok Donostiako Aritzeta atseden gunean autoa uzten dute, Bizkaia aldera autopistaz eginm beharreko bidaia beste batzuekin batera auto bakar batean egiteko. Aldundiak erabaki du aparkalekuen erdiak ordainekoak izango direla. Erabiltzaileak haserre. Mugikortasuna eta azpiegiturak Aparkalekuen erdiak ordaindu egin beharko dira Aritzetan   Donostiako aparkaleku honetan ohitura handia dago taldeak elkartu eta auto bat partekatzeko; hori dela-eta, gidariak haserre agertu ziren erabakiarekin Gipuzkoako Foru Aldundiak atzo jakinarazi zuenez, Aritzetan dauden aparkalekuen erdiak ordainekoak izango dira. Neurri horren xedea bidean dauden gidariek atseden hartzea dela adierazi zuten. Erabakiak, ordea, haserrea eragin du Aritzetako erabiltzaileen artean. Bertan, autoak partekatzeko helburuarekin lagun asko batzen da, eta neurri horrek ohitura hori makaldu dezakeela uste dute batzuek. Gipuzkoako Foru Aldundiak herri handien sarreretan eta zirkulazio handia duten errepideetan aparkalekuak eraikitzeko asmoa duela jakinarazi zuen atzo emandako prentsaurrekoan. Hori aditzera eman zuen erakunde horretako eledun Koldo Azkoitiak. Bere esanetan, neurri horren helburu nagusia garraio iraunkorra sustatzea da. Aritzetako atsedengunea ordainekoa izateko erabakiaren gainean ere mintzatu zen Azkoitia. Eledunak adierazi zuen Aritzeta birmoldatu izana «A-8an bidean diren autoen zirkulazioari erantzuna emateko» modu bat dela; bere esanetan, horixe baita, hain justu ere, horien xedea: «Gidariei atseden hartzeko aukera eman beren segurtasuna bermatzeko». Azkoitiak eta Bide Azpiegituren diputatu Javier Zuriarrainek jakinarazi zutenez, Aritzetan dauden aparkalekuen %50 ordainpekoak izango dira hiru ordu baino gehiago autoa uzten duten gidarientzat, eta gainerakoan dohainekoak izaten jarraituko dute, «modu horretan ibilgailuak partekatzeko ohiturak iraun dezan». Azkoitiak zehaztu zuen Foru Aldundiak modu horretako aparkalekuak zirkulazio handiko eremuetako herri handi gehiagoren sarreretan ere ezartzeko asmoa duela. «Asmoa ez da Aritzetan bakarrik ezartzea baizik eta zirkulazio handia duten herrigune gehiagotan», azaldu zuen. Erabakiak, baina, haserrea eragin du Aritzetako aparkalekua erabiltzen dutenen artean. Izan ere, eremu horretan handia da bakoitzak autoa utzi eta hainbat pertsonak auto bakar bat erabiltzeko ohitura. Hain justu, GARA atsedengunera bertaratu zenean atzo, hainbat lagun horretantxe topatu zituen, partekatutako autotik jaitsi eta etxera joateko bakoitzak berea hartzen. Horretantxe ari zen Beatriz Salvador. Donostiarra bera, 13 urte daramatza Zaldibarren osasun etxe batean lanean. Egunero-egunero lankideekin batera egiten du hitzordua Aritzetako atsedenerako gunean. «Bakoitza herri banatakoa da eta hemen elkartzen gara. Egun bakoitzean pertsona batek eramaten du autoa, eta besteek aparkatuta uzten dute», azaldu zuen. Harrituta zegoen Gipuzkoako Foru Aldundiak hartutako erabakiarekin, eta indarrean sartzen dutenean zer egingo duten badakitela zioen, bestela ere autobidea eta gasolina ordaintzen nahiko diru gastatzen baitute. Beren gertaera, gainera, beste bat baino ez dela gogorarazi zuen «langile askok autoa hemen utzi eta lanera joateko ibilgailu bakar bat partekatzen baitute». Salvadorren iritziz, batetik, kutsadura murrizteko autoak partekatzea bultzatzea eta, bestetik, hori egiten dutenei trabak jartzea kontraesana da. Iritzi berekoa da Miren Garrido. Bera eta lankidea ­donostiarra bat eta Hernanikoa bestea­ Aritzetan elkartzen dira goizero Eibarrera lanera joateko. Ordutegi bera dute eta, hori dela-eta, auto berean joaten dira lanera. Foru Aldundiaren erabakia zentzugabea dela zioen. Bestela ere badira arazoak Bere esanetan, Aritzetako aparkalekuan auto ugari batzen da goizero, eta zenbaitetan aparkatzeko leku bat aurkitzea zaila izaten da. «Hori dela-eta, aparkalekuen erdiak ordainekoak jartzen badituzte, ordaindu edota autoa gaizki utzi beste biderik ez da izango», adierazi zuen. Bere esanetan, kamioi aparkalekuan autoa utzi beste aukerarik ez da izango. Alde horretatik, Garridok salatu zuen Aritzetan dagoen kamioi aparkalekua hutsik egonik ere, bertan aparkatzen ez dietela uzten. Angel, berriz, musikaria da eta, «beste musikari askok bezala», Aritzetako aparkalekuan egiten du hitzordua. Atzo bertan lagun batzuen zain zegoen, elkarrekin eta auto bakar batean lanera joateko. Era berean, zenbaitetan ordu batzuetarako ez, baizik eta egunetarako autoa aparkatuta uzten dutela jakinarazi zuen «eta ordainekoa bada, arazo ikaragarria izango litzateke». Alberto Vegasek ez du egunero uzten autoa Aritzetan, baina leku berera joan behar duen talde bat dagoenean, aparkalekuan uzteko ohitura dutela ziurtatu du. «Oso gaizki iruditzen zait hemen kotxea uzteko pagatu behar izatea, akaso jende askok utziko du hemen autoa, eta bakoitza berean joango da behar duen lekura», adierazi zuen. Vegasen antzera, Iñigo Perezek eta Jose Luis Alberdinek harrituta begiratzen zieten Aritzetako aparkalekuan ezarrita dauden ordainlekuei. Ez dute egunero autoa bertan uzten, baina Foru Aldundiaren erabakia ez dute begi onez ikusten. «Nahiko ordaintzen da gainerakoan ere autobidean», gogorarazi zuen Alberdinek. Bere esanetan, erabakiak autoa partekatzeko ohitura murriztu egingo du «askotan merkeago suertatuko baita bakoitza berean joatea».      