Docutec Arropatik orban zailak kentzea Arropa garbitzeko instrukzioak ematen dira. Zikindutakoa ikuzteko funtsezkoa da azkar ibiltzea. Garbigailuan arropa jakin bat sartu orban bat kentzeko, baina, askotan bezala, orban horrexekin atera dugu berriro. Hori ez gertatzeko, arropa garbigailuan sartu aurretik orban hori berariaz tratatu behar da. Substantzia asko ehunean sakon-sakon sartzen direnez, aurretiaz tratatzen ez bada, garbitu soil batekin arrastoa ez da kentzen. Hona hemen orban horiek suntsitzeko aholku batzuk: Garbitu berehala oihaletan erortzen den zernahi; ehunean sartuz gero, garbitzean eragozpen handiagoak izango ditugu. Ez igurtzi; xurga ezazu isuritako substantzia hori. Ez erabili ur beroa: horrek substantzia "egosi" egiten du eta, horrela, orbana iraunkor bihurtuko da. Orbana atzealdetik errazkiago kentzen da. Ikuzi beti eskua zirkuluan eraginez, kanpotik erdialderantz. Orbana? "Lehen sorospenak" Substantzia hori solidoa bada, kendu espatula batez. Produktu azidoren bat erori bada, jarri arropa hori iturripean. Ondoren, nahasi amoniako edo bikarbonato sodiko eta ur hotza, eta  igurtzi  likido horretan blaitu duzun belakiarekin. Orbana gantzezkoa baldin bada, erabili detergente likidoa eta igurtzi; ondoren, ikuzi arropa ur bero-berotan. Fruta zukua edo ardoa erori bada, bota gatza, likidoa xurgatzeko. Bestelako likidoak badira, lehortu paper xukatzaile edo zapi batekin. Ondoren, beratu ur hotzetan arropa hori. Ikuzteko modukoa ez den arropa batean likidoa eroriz gero, erabili buztin edo talko hautsa, hori lehortzeko. Ondoren, garbitu orbana. Nola baliatu disolbagarriak (alkohola, agoarrasa, azetona, etc.) eta orban-kentzekoak Baliatu kopuru txikiak. Zabalik dagoen leihotik gertu, sutatik urruti. Lehenago, egin proba bat, ea tindua galtzen duen. Ez nahasi disolbagarriak. Jarri paperezko musuzapia orbanaren azpian, hezetasuna eta disolbagarria xurgatzeko. Blaitu zapitxo bat produktuarekin eta igurtzi orbana zirkuluan, kanpoaldetik erdialderantz. Garbitu ur askotan eta ikuzi, arropa ikuzgarria bada. Bestela, egurastu ezazu edo lehortu ile-lehorgailuarekin, garbitzean bezala, kanpotik barrurako zirkuluak eginez. Produktu kosmetikoen orbanak Ezpain-barra. Balia ezazu lehorreko garbiketarako disolbagarri bat edo alkohol metilikoa; ondoren, prestatu detergente likidoa eta amoniakoa, nahasirik, eta ikuzi bertan. Oinarri-krema. Igurtzi detergente likidoz eta garbitu uretan. Azkazaletako esmaltea. Eman azetona. Ondoren, garbitu agoarrasez eta ikuz ezazu. Perfumeak. Kendu amoniakoz, botilatik zuzen aplikatuz. Ikuz ezazu detergente likido batekin. Orban biologikoak Gorotzak. Hondakin solidoak suntsitu ondoren, beratu arropa hori ordu erdi batez borax-uretan (drogerietan salgai ohi dagoen azido boriko, sosa kaustiko eta urez osaturiko produktua). Ondoren, ikusi detergentearekin. Gernua. Jar ezazu gatz ugari, horrek xurga dezan. Ondoren, garbitu ur hotzarekin. Hondakinei eman amoniakoa. Garbitu uretan, eman ozpin zuria eta ikuzi detergentez. Odola. Ikuzi ur hotz eta gatz pittin batekin. Odola lehorra badago, igurtzi eskuilarekin eta jarri arropa beratzen detergente biologikoz aberastutako ur hotzetan (drogerietan salgai dagoen xaboi berezia, proteinadun orbanak garbitzen dituena) edo ur oxigenatuan. Okada edo goitikina. Sifoi ur zorrotada bat aplikatu ondoren, boraxetan blaituriko belakiarekin igurtziz kenduko da. Ondoren, ikuzi arropa hori detergentearekin. Elikagai eta edarien orbanak Landare-olioak. Blaitu arropa eta eman alkohol metilikoa eta tanto bat ozpin zuri. Geratu den orban hori kentzeko, aplikatu behin baino gehiagotan lehorreko garbiketarako disolbagarria. Kafea edo tea. Horrelako orbanak kentzeko, beratu arropa detergentedun ur epeletan. Ondoren, eman arropa horri alkohol metilikoa. Hondarreko orbanak kentzeko, erabili ur oxigenatua. Kafesnea garbitzeko ikuzi arropa ur epeletan, detergente biologiko batekin. Garagardoa. Beratu arropa ozpin zurian eta, beharrezkoa bada, detergente biologiko batekin. Garbitu uretan. Ikuzi ur bero-beroan. Txiklea. Sartu arropa izozkailuan edo igurtzi jela pusketekin, txiklea izoztu eta erraz askatu arte. Hondakinei eman alkohol metilikoa edo agoarrasa. Arrautza. Garbitu arropa ur hotzetan eta, ondoren, ikuzi detergente biologikoarekin. Beratu orban iraunkorrak bost tanto amoniakoz nahasiriko ur oxigenatuan. Tomate saltsa. Garbitu ur hotzetan eta beratu detergente likidoan. Beharrezkoa bada, eman alkohol metilikoa