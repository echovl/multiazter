Docutec Onddo turismoa Tafalla inguruko bailara honetan ikerketa bat egiten ari dira: onddo eta pestelako perretxikoen bilketa turismo iturri bilakatu nahi dute. Albiste hori azaltzen du artikulu labur honek. Onddo turismoa bultzatu nahi dute Orba ibarrean, Tafallatik gertu. Onddo turismoa, bai! Konturatu omen dira bertan negozioa izan daitekeela, badaudela turistak —giputzei buruz deus ez dute aipatu— eta sekretu bakarra aprobetxamendua antolatzea dela. Onddo turismoa. To. Gainontzekoei aurreratu besterik ez dute egin, azken finean, Orban, toki askotan aipatu izan baita azken urteetan bilketa gestionatzekoa. Leozko Udalak Europako Batzordean aurkeztu zuen iaz Micovaldorba izeneko egitasmoa, eta ehunka proiektuen artean aukeratu dute. Lau urtean —2004ra arte— 392.452 euro inbertituko dira, haietarik gehienak Europako Batzordeak jarrita. Helburua da ezinezkoa zirudiena obratzea: alegia, Orbako onddo eta perretxikoak «gestionatzea». Erraza dirudi. Lehendabizi azterketa egin nahi dute. Jakin nahi dute nola biltzen diren illrrakak, perretxikoak, esnegorriak, azpibeltzak eta besteak, eta ikusi horrela gabeziak, «eta arloak dituen aukerak». Horretarako inkestak egingo dituzte ingurukoen artean. Ondoren, onddoak ekoizten dituzten basoen inbentarioa egin nahi dute teknikariek. Bertan agertu beharko dira onddoekin batera hazten diren landareak, arriskuan edo eskasian zein dauden jakiteko. Hurrengo urratsa izango da ekoizpenaren jarraipena egitea: uzta ikusi eta aztertzea. Proiektuak dio mapak egingo direla informatikaren laguntzaz, eta gero gida bat, jakiteko toki bakoitzean zenbat onddo edo perretxiko hartu behar diren, eta nola. Bukaera izango da onddoen turismo horren garapenerako egitasmoa idaztea eta aurkeztea. Galderak barra-barra Duda mordoa badago, ordea. Esaterako, egin behar duten inkesta horretan zizazaleari perretxiko-gune kutunenaz galdetuko diote? Behartuko dute erakustera? Ez badu nahi? Inork ez badu bere txoko gorde hori erakutsi nahi? Mapak egiten direnean, noren esku egongo dira mapa horiek? Filtrazioak egongo dira? Nongo enpresak egingo du ikerketa hori? Gipuzkoako enpresaburuak egongo dira tartean? Turismoaren bidez produkzioa garatzeko egitasmoa martxan paratzen denean, non egingo da publizitatea? Diru sarrera kobratuko da mendian onddoak jasotzeko eskubidearen truke? Bertakoek salduko dituzte herri atarietan? Perretxiko-gunerainoko bidea markatuta egongo da? Publizitatea egiten hasi dira dagoeneko. Nafarroako Gobernuak dioenez, Orba ibarra «interes handikoa» da perretxiko zalearentzat, nahiz eta egun ia bakarrik etxean jateko biltzen den. Datu bat, esaterako: dauden baso guztietan, lehen kalkuluen arabera, 78 tona onddo jaso daitezke udazken bakar batean. Gaitasuna badago, egon ere.  