Docutec Prostituzioa aukera bakarra denean Euskal Herrian dagoen prostituzioari buruzko artikulua. Hiri nagusiak aztertzen ditu. Prostituten jatorria eta bizi baldintzak aztertzen ditu. "Aukera" eta "Askabide" prostitutei zuzendutako zerbitzuak dira. Lehendabizikoa Donostian dago. Bigarrena, berriz, Bilbon. Aukera-ko arduraduna den Amaia Lasheras psikologoak iaz Gipuzkoako hiriburuko prostituzioaren inguruko ikerketa egin zuen. Ikerketa horren arabera, Donostian prostituzioan ziharduten emakumeen %55 latinoamerikar etorkinak ziren. Beste, %2, aldiz, afrikarrak. Askabide-n jasotako adierazpenak ere EAEn diharduten prostituta asko etorkinak direneko ustearekin bat datoz. "Gure egoitzatik igarotako emakumeen %70 pasatxo kanpotarrak dira: kolonbiarrak, venezuelarrak, brasildarrak, nigeriarrak, camerundarrak. Gehienak 20 eta 30 urte bitartekoak dira", jakinarazi digu Manan Arias Bilboko zerbitzu horretan lan egiten duen psikologoak. Nolanahi ere, esku artean dugun gaia ez da atzo goizekoa. Ezta EAEra mugatutakoa ere. Hala eta guztiz, gai korapilatsua izanik, nahi baino informazio gutxiago dugu horren inguruan. Beraz, mahaigaineratu daitezkeen galderak franko dira: jakinaren gainean etorrikoak al dira emakume horiek? Zein baldintzatan lan egiten dute? Etorkin eta prostituta, zein arazorekin topo egiten du giza talde horrek bere bidean?. . .Amaia Lasheras eta Manan Arias psikologoen hausnarketak bildu ditugu jarraian. Baita prostituzioan ari direnen bi lagunen testigantza ere: Angelica kolonbiar prostitutarena eta Carol ugazaba-andrea eta prostituta ohiarena. NOLAKO ETORRERA? Amaia Lasherasen ikerketaren arabera, iaz 500 prostituta inguru ari ziren Donostialdean. Bera, zuzen-zuzenean 80 bat emakumerekin bildu zen, tartean hainbat etorkin. Emakume horiek guztiak egoera ekonomikoak bultzatuta hasi ziren prostituzioan, eta Lasherasek ez zuen behartuta aritutako emakumeen kasorik ezagutu. Manan Ariasek bost urte daramatza lanean "Askabide"-k Las Cortes-en duen egoitzan. Amaiak bezala, ezagutu dituen emakume guztiak eurak erabakita hartu omen dute prostituzioaren bidea. "Badakite zertara datozen. Beharrak baino ez ditu behartzen. Dena dela, batzuetan engainatu egiten dituzte, lan baldintzen aldetik eta abar. Hala eta guztiz, bateK daki, errepide klubetan eta bestelako prostituzio lekuetan zer gertatzen den. Legez kanpoko prostituzio sareez hitz egiten da", adierazi digu. Bada bestelako kasurik ere; Angelica, 20 urteko prostitutarena esaterako. Angelica duela bi urte etorri zen Kolonbiatik. "Kolonbian semea eta ahaidea utzi nituen. Politikoki Kolonbiak egoera larria bizi du, eta ekonomikoki zer esanik ez. Beraz, lanera etorri nintzen. Paperik gabe nengoenez ez nuen inon lanik aurkitu. Prostituzioan zebilen kolonbiar batekin egin nuen topo, eta honetan hasi nintzen", diosku Angelicak. LAN BALDINTZA EZBERDINAK Behin gure artean, prostituta etorkinek hainbat arazoei aurre egin behar izaten diete. Alde batetik, lanbidearekin lotutakoak daude, eta horien artean lan baldintzak dira buruhauste handienak sortaraziko dizkietenak. Donostian kaleko prostituzioa ez dagoenez, zorte gehien dutenak hiriko erdialdean dauden etxebizitzetan eta hirian han-hemenka barreiaturik dauden klubetan aritzen dira. Zorte gutxien dutenak, berriz, Pasaiako kaiaren inguruan dauden azken kategoriako klubetan. Bilbon, aldiz, kaleko prostituzioa eguneroko kontua da. Hala ere, Donostian bezala bada maila handiagoko prostituziorik ere. "Okerrena Las Cortes izeneko ingurua da. Bertan, klub txikiak daude. Gainera, kaleko prostituzioa egiten da. General Concha-ko giroa beste mailakoa da. Han beste kategoriako klubak daude. Azkenik, luxuzko prostituzioa dago", adierazi digu Marianek. Noski, leku batean hala bestean lan egitea oso desberdina da. Karol, Donostiako pisu bateko madameak eman dizkigu horren inguruko xehetasun guztiak. 32 urteko argentinar hau prostituta ohia da. "Ez dauka zerikusirik kalean ala etxe bizitza batean lan egiteak. Kalean zikinagoa eta arriskutsuagoa da. Gainera, askoz ere diru gutxiago irabazten duzu. Alde handia dago. Noski, kalean aritzen diren gehienak etorkinak dira", diosku. ETORKINEN ESPLOTAZIO HANDIA Emakume horien kasuan lan baldintzak larritu egiten dira. Izan ere, irregulartasun egoeran bizi direnez, gehienetan proxeneta edo madame batentzat lan egiten dute."Pisuko eta klubetako jabeek irabazien bataz besteko bat jasotzen dute. Bataz bestekoak aldatu egiten dira leku batetik bestera. Ni orain nagoen pisuaren jabeak %50 eskuratzen du. Hilabete arrunt batean 500.000 pezeta inguru irabazten ditut. Etxean bertan bizi naiz. Oso pozik nago oraingo jabearekin. Lanean ez nagoenean nahi dudana egin dezaket", azpimarratu digu Angelicak. Bost emakume ari dira berak lan egiten duen etxebizitzan, bostak Ertamerikakoak. Guztira, ugazaba-andreak 2.500.000 pezeta irabazten du hilabetero. Hori bai pagotxa! Bada noski, Angelica baina egoera kaskarragoan dagoenik ere. "Etorkin asko klubetan ari dira lanean. Horietan, 6.000 edo 7.000 pezeta ordaindu behar izaten da eguneko bertan "plaza", hau da, lan egiteko eskubidea izateko. Hala ere, asko eta asko kale gorrian ari dira. Kalean bajoena "kotxeak" egitea da. Hainbat mila pezeta besterik ez dute irabazten horren trukean. Badira errepideetako klubetan ari direnak ere. Kasu batzuetan lan baldintzak oso larriak dira. Engainatu egiten dituzte, eta beren dokumentuak kendu. Esplotazio handia dago", adierazi digu Marianek. PROFESIO IBILTARIA Bada lanbidearekin lotutako bestelako alderdi ilunik ere. "Oro har, hau profesio ibiltaria da. Bi urte besterik ez daramatzat hemen eta Espainia Estatuko hainbat hiri ezagutzen ditut: Zaragoza, Iruñea, Bilbo...Inoiz ez naiz kalean aritu. Zorionez, beti klubetan eta etxebizitzetan jardun dut", diosku Angelicak. Hala ere, etxebizitza edo klubetan lan egitea ez dago erosotasun edo egonkortasunarekin ezkonduta. "Prostitutak ez dira nahi duten arte geratzen. Normalean, gehieneko "plaza" epea 21 egun dira. Luzatzerik badago, baina "plaza" finkoagoa lortzeko prostitutek beren gaitasuna ondo baino hobeto erakutsi behar didate. Horretarako lanean fin aritu behar dute", adierazi digu Carol madameak. Gauzak horrela, klubetan eta etxebizitzetan ari diren emakumeentzat lantokiz aldatzea ohikoa da. Lantokietan ezagutzen dituzten prostituei esker, izaten dute beste klub edo etxebizitzen berri. "Sare bat bezalakoa da. Lankideek ezagutzen dituzten lekuak aipatzen dizkizute. Askotan Ertamerikako jendearekin topo egiten duzu: Venezuela, Brasil... Normalean zu bezalako jendea da. Beraiei esker, ez dakit zein hiritako ez dakit zein kaletan baldintza nahiko onak eskaintzen dituen madame bat dagoela dakizu", adierazi digu prostituta gazteak. GHETO BAT BESTEAREN BARRUAN Laneko gorabeherei, berez etorkin kondizioari lotutako arazoak gehitu behar zaizkie: "irregulartasuna, beldurra, hizkuntza ez jakitea, jatorrizko kultura eta bizimoduaren inguruko informazio falta...", diosku Marianek. Beraz, erromesaldia amaigabea da. "Gehienak paperik gabe egoten dira. Beraz, asko ego-era normaltzen ahalegintzen dina. Paperak lortzeko lan kontratu bat eskatzen da, baina prostituzioa lanbide bezala tipifikaturik ez dagoenez, emakume hauek ez dute beren egoera normaltzeko aukerarik izaten", esan digu Marianek. Beraz, etorkin izaten jarraitzen dute, etorkin eta prostituta, ezagutzen ez duten herri batean. Beren prostituzio kondizioa onartu ohi dute. "Badakigu zer garen, baina baita zergatik egiten dugun egiten duguna ere. Arazo ekonomikoetatik ateratzeko egiten dut hau. Ez diot buelta gehiagorik ematen. Jaungoikoan sinesten dut, baina berak idatziriko bidea hartu dudala uste dut. Hori bai, behin behinekotzat hartzen dut egoera. Ez dut hemen luze geratzeko asmorik. Nahikoa diru edukitzerakoan Kolonbiara noa", dio Angelica-k. Hala ere, ez dira gauza bakarrik aurrera egiteko. "Elkarrekin egotea gogoko dute. Kontuan hartu behar da beraientzat gure kultura ezezaguna dela. Beraz, normala denez, gheto bat sortzen da", dio Marianek. Etorkinak eta prostitutak. Gheto bat bestearen barruan.