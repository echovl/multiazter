Docutec Kike Amonarriz: "Hizkuntza bat biziko bada, ezinbestekoa du bere buruari barre egitea" Kike Amonarrizek hizkuntzarekin jolastea posible dela erakusten digu egunero Euskal Telebistako lehen katean aurkezten duen Mihiluze saioan eta umorea lagun duela, gazteak zein helduak erakartzen ditu Ilaski Serranorekin batera. Badira hiru urte saioa abian jarri zenetik eta etxean dagoen jendeak jolastea izan da bere arrakastaren sekretua. Laster Katalunian ere antzeko saioa egongo da ikusgai (Bocamoll), bertako telebista kate batek formatua erosi duelako. Bizia, zuzena, atsegina eta umoretsua, halaxe agertu zaigu Kike Amonarriz. Mihiluze saioa hirugarren denboraldira iritsi da. Izugarrizko lorpena da gaur egungo telebistan. Berez, irautea da lorpena, eta gure kasuan ez soilik irautea, baita sumatzen dugun oihartzun eta harrera soziala lortzea ere. Hasieran, saioari ekin genionean, zer gertatuko zen adi-adi geunden. Hizkuntzan eraikitako proiektua zen, eta gure herri honetan batzuetan euskara kontu pedagogiko eta astunekin lotzen da, eta gure helburua kontrakoa zen: hizkuntzaren alderdi ludikoa nabarmentzea, etxetik bertatik jarraitu zitekeen produktua egitea. Gure pozerako, dagoeneko hirugarren denboraldian gaude, eta ikusten dugu etxeetan jolasten dela, partehartzaile asko ditugula, eta etxean ondo pasatzeaz gain, guk ere ondo pasatzen dugula. Zein da sekretua? Sekretua izan da, agian, gure hizkuntzak berak zituen baliabide batzuk atera ditugula, baina edozein lehiaketak dituen mekanismo jakin batzuetan txertatuta. Lehiaketa propioa izan da, gure errealitatetik ateratakoa, baina kontuan hartu ditugu beti gure lurraldetik kanpo arrakasta izan duten fenomenoak. Eta horrekin batera, telebista-erritmoa erabiltzeak ere eragina izan du. Adibidez, Potokumeak bertsoetatik ateratako proba da. Esamesak nazioartean erabiltzen dira, baina guk dakigunez, euskaraz egin den lehen aldia da. Hieroglifikoak paperean asko ikusi dira, baina telebistan ikusi diren lehen aldia da, kasu honetan ere. Bestalde, nabarmentzekoa da Mihiluzeren lantaldeak proiektuan izan duen pisua eta inplikazioa. Horrelako lantaldea izatea eta telebista aurrean Ilaski bezalako lankide bat izatea luxuak dira, mundu honetan. Ikus dezakezunez, ez nago kexatzeko moduan. Familia osoarentzako lehiaketa da... Lehiaketa batek arrakasta izango badu, beharrezkoa da jendeak etxetik jolastea. Bestela, ezin dute funtzionatu. Hortxe zegoen beldurra: jolastuko al du jendeak etxean? Hieroglifikoak ez ditugu inoiz egin edo oso gutxitan, eta gauza bera esamesekin, eta horixe zen erronka: programa jostagarri bihurtzea, jende heldua esamesekin ez uxatzea, eta jende gaztea erakartzea. Ariketen prestakuntzan parte hartu izan al duzu? Bai, proiektuaren lehen diseinua neronek prestatu nuen. Gero, Orio produkzio lantaldearekin hori guztia telebistara egokitu genuen. Lehen denboraldian ordu eta erdiko saioa prestatu genuen eta Mihiluze show moduko bat zen, lehiaketa eta beste atal batzuk elkartuz. Gero, bigarren denboraldian, denok ikusi genuen ordu erdiko formatua egokiagoa zela. Argi dago aurkezteaz gain, parte hartzen duzun saio guztietan zure ukitua nabarmena dela. Saiatzen naiz nik egiten ditudan gauza guztiak, telebistatik kanpo egiten direnak, gero telebistatzen; aukera eta zortea izan dut, eta zenbait kasutan posible egin dut. Txisteak kontatzen aritu nintzenean, gero Txiskola sortu zen, eta oraingo honetan, hitzaldietan eta aurretik egindako lanetan oinarrituta sortu da Mihiluze. Grina edo pasio hori beharrezkoa al da aurkezteko? Niretzat, behintzat, bai. Sekulako sentsazioa da ikustea zuk sentitzen duzun hori jendearengana iristen dela. Sentsazio hori oso intentsua da, esker onekoa, eta proiektuekin aurrera jarraitzeko indarra ematen du. "Hizkuntzarekin eta hizkuntzaz barre egin daitekeela erakustea da helburua", esan zenuen Zazpiak Batman taldearekin batera emandako hitzaldiei erreferentzia eginez. Jende askok uste du hizkuntzarekin zerikusia duena aspergarria dela, nola alda daiteke jendearen ikuspegia? Aldatzen ari da. Duela 25 urte Iparraldean irri-gauak egiten ziren, eta koadrilatxo bat elkartu ginen txisteak kontatzen hasteko. Arrakasta izugarria izan zuen, eta handik abiatuta hasi ginen txiste-afariak antolatzen. Maiz entzuten genuen esaldi bat: txisteek euskaraz ez dute graziarik. Izan ere, ordura arte, umorea erdaraz bakarrik entzuten genuen. Euskarazko umorea bertsolariek bakarrik lantzen zuten. 25 urte hauetan, esparru hori asko zabaldu da: zinean, telebistan (Wazemank, Martin telesaila, etab.), irratian, antzerki, literatura eta musikan... Bide onetik goaz, beraz. Bai, baietz uste dut. Une jakin batean kantitatean zentratu ziren ahalegin gehienak (euskaldunak sortu behar ziren), eta horregatik irakaskuntzari eman zitzaion garrantzia. Orain, kantitate ugari dugunean, erabilerari buruzkoa da kezka. Zenbat eta nolako euskara erabiltzen den. Eta badugu hizkuntzaz barre egiteko gaitasunik? Esango nuke hizkuntza bat biziko bada, ezinbestekoa duela umorea eta bere buruari barre egitea, bestela fosildu egiten da. Seguru aski horregatik, euskararen inguruan sortu diren garbizalekeria guztiek porrot egin dute. Gazteak eta euskara. Zer nolako bikotea osatzen dute? Anekdota batekin erantzungo dut: guk 15 urte genituenean, Tolosako kalean, gazteon artean ez genuen inoiz akatsik egiten euskaraz hitz egiterakoan, denok  beti gaztelaniaz egiten baikenuen kalean. Belaunaldi-aldaketa honetan, ordea, seguru aski gure hezkuntza komunitateak mendetan ezagutu duen aldaketarik sakonena jasan du. Gaur egun, gazte gehienak euskaldunak dira, nahiz eta gehienak jatorriz erdaldunak diren. Bilakaera positiboa da, baina gabeziez kontziente izan behar dugu. Hizkuntza garai modernoetara egokitzea beharrezkoa da. Zalantzarik gabe. Arrisku berriak sortu dira; sistematikoki hizkuntzari indarra eman nahi zaionean gaztelaniara edo frantsesera jotzen dugu. Hizkuntzak dituen baliabideak erabili gabe, eta euskararen bidez sorkuntzari heldu gabe. Argot guztiak, metaforak, biraoak, maitasun-hitzak... denak erdararen  bidez esaten dira. Hizkera kolokiala hizkera kolonial bihurtzen da. Hori da urte hauetan garatu dugun lanaren alderdirik sakonena. "SMS: segapotoen mezu sekretuak" idatzi zenuen, hizkuntza modernizatzea posible dela agerian utziz... Hizkera oso modernoa da SMSena. Gidaliburuak jolasteko balio du, SMSen hizkuntzan ez baitago araurik, zuk ulertu egin behar duzu nik mezuaren bidez esaten dizudana, eta beraz, liburuxkan jartzen duena ez da zehatz-mehatz horrela idazteko. Euskaldunon artean, gaur egun, SMSetako hizkera etxeko hizkera bihurtu da. Hori da lorpenik handiena. Hamaika saltsatan sartuta zaude beti. Baina badira urteak umorearen inguruan zaudela. Zaletasuna txikitandik duzu, ezta? Belarri handiak ditudalako, konplexu asko nituen. Gaur egun ere bai, baina disimulatu egiten dut. Umorea izan zen gainditzeko modu bat. Eta funtzionatu egin zidan. Ligatzeko ere lagundu zidan pixka bat. Lehen soldata 12 urterekin irabazi zenuen Aranon, pailazo gisa: Bai, umorea konstantea izan da nire bizitzan. Bizitzaren aurrean dudan jarrera izan da. Gure mundu honetan atsekabetzeko eta penatzeko hamaika arrazoi daude, eta beraz, hemen egongo garen egunak pasa ditzagun aldarte onez. Eta hori bera aplikatu nahi nion hizkuntzari. Ez dut imajinatzen hizkuntza normalizatu daitekeenik hizkuntza tristea izanda. Euskal komunikabideen etorkizuna, nola ikusten duzu? Zaila. Erdarazko komunikabideen indarra sekulakoa da. Beraz, euskarazko komunikabideen aldeko apustua egiten ez bada, hirugarren mailako hedabide bihurtuko dira. Oso sakon aztertu behar da, hizkuntzan, normalizazio-prozesu honetan, ia 30 urte sortu zen eredu horrek gaur egun normalizazio-helburuari eta gaur egungo errealitate soziolinguistikoari erantzuten ote dion. Eta gero, une honetan euskarak zein zeregin duen eta hedabide publikoak zertarako dauzkagun ere aztertu behar da, arrisku handiena euskal komunikabideen ghettizazioa baita. Jolastu nahi al duzu? Mihiluze saioaren web orrian sartzen bazara, hainbat joko aurkituko dituzu. Hona hemen helbidea: http://www.eitb.com/mihiluze/jokuak.asp