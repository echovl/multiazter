Docutec Diagnostikoan dago euskararen sendabidea Euskara irakasteko modua goitik behera eta behetik gora irauli behar dela azpimarratu du, besteak beste, Joxerra Garziak. JOXERRA GARZIA / EHUko irakaslea Historian zehar bazterrean bizitzera kondenatuta egon den hizkuntza txiki(tu) bat hiztun eta alor berrietara zabaldu nahi denean, normala ez ezik ezinbestekoa da hizkuntza horrek nola edo halako «kalitate» galera bat pairatzea, hasiera batean behintzat. Hots, ezinezkoa da hasiera-hasieratik eroso eta eraginkor gertatzea hizkuntza hori bere hiztunentzat. Erabilerak egiten du hizkuntza bat «noranahiko», ez dago munduan berez noranahiko den hizkuntzarik. Azken urteotan —lurralde batzuetan behintzat— dezente hedatu da euskara, eta hortik datorke gero eta jende gehiagoren ahotan dabilen euskararen kalitate eskasiarena. Nago, ordea, kalitate galera guztia ez dela ezinbesteko, eta sarri, horri aurre egin eta kalitate galerari gutxieneko mailan eusten saiatu beharrean, ez ote diogun guk geuk, geure jardunbideaz, kalitate galerari maldan behera bultza egiten. Euskarazko gure jardunbideez ari naiz, Txirritarena gogoan: «erdara ez zen bakarrik kapaz / euskarak lagundu dio». Alegia, badakidala ez dela hori arazo bakarra, ez nagusia ere, baina utzidazue behintzat esaten hori ere badela arazo. Hedabideetan eta hezkuntzan oker ari garela, esaterako, aspalditxo ari gara esaten. Hamaika bider entzun behar izan dut nire ezkorkeriaren betaurrekoek iluntzen didatela berez ezinago argitsu den euskararen paisaia. Orain, ordea, Hezkuntza Sailak esan du, eta hala izango da noski: hamasei urteko ikasleen erdiak ere ez omen du euskaraz gutxieneko gaitasunik. Arrazoi izatea ez da beti pozgarri izaten, ez horixe. DBH 4ko 1.191 ikasleri egin omen zaio azterketa, idatziz eta ahoz, eta duela gutxi plazaratu ditu Hezkuntza Sailak azterketa horren emaitza tristeak. Datuak datu, hauteskunde eta audientzia emaitzekin bezala gertatu da hemen ere: bakoitzak bere erara irakurri eta interpretatzen ditu datuak. Nire irakurketa, ondoren garatuko ditudan puntuotara errendi liteke. 1. Dirudienez, gehien-gehienek, Hezkuntza Sailak barne, orain arteko hezkuntza ereduen porrota irakurri dute aipatu datuetan. Felix Etxeberriak (Berria, 2005-05-04) areago dio: emaitzek argi eta garbi erakusten omen dute irtenbidea A eta B ereduak kendu eta D eredua indartzea dela. Izan ere, A eta B ereduetako ikasleen emaitzak baino hobeak izan dira, bere kaxkarrean, D eredukoenak. Nik, egia esan, ez dut ikusten inondik inora ondorio hori atera litekeenik. Are gehiago, egia esan, D ereduko ikasleen emaitzak zaizkit kezkagarrienak: ikasteko eta bizitzeko euskara hautatu duten ikasleenak, alegia. Mundu horretan bizi bainaiz, mundu horrek kezkatzen nau. D ereduko ikasleek nota hobea atera dutela? Ederra kontsolamendua! 2. Ez dakit, eta gustura jakingo nuke, zer nolako azterketa egin zaien 1.191 ikasle horiei. Tronpatuta egon naiteke, baina egingo nuke galdera gehienak tankera honetakoak izan direla: «Zuk niri gauza batzuk ekarriko ba...... / nik zuri eskerrak emango... ... bihotz-bihotzez». Eta hala ere emaitza txarrak atera, alazankoa! Auskalo zer gertatuko zen azterketa honelatsu izan balitz: «Lagun batek zuk eskatutakoa ekarri dizu. Emaizkiozu eskerrak zu lasaitu eta bera hunkitzeko moduan». 3. Nire ustez, nota txarra atera duten alor horretantxe dira ikasleak halere trebeen. Gordin esango dut: D ereduan 13 urte ibili eta gero, euskarak ikasteko bakarrik balio die ikasle asko eta askori, eta ikasteko euskarak bakarrik balio die, gainera. Gaztelerak ez die balio ikasteko, baina gozatzeko gaztelerak bakarrik balio die. Hegoaldeko datuak dira, eta hegoaldeaz ari naiz noski beti. Jendaurreko hizketaz ikastaroren bat eman izan dudanean, nabarmen da Iparraldean ikasitako jendeak sekulako aldea kentzen digula horretan (ere). Errua gazteei ematea, hori da errazena. Zer ematen zaie, ordea, erruaz gain, errudun izan ez daitezen? Zintzaizkioketeak, kuanto! 4. Gramatikatik kalamatikara, zuzentasun antzutik egokitasun eraginkorrera, goitik behera eta behetik gora irauli beharra dago, nire ustez, euskara irakasteko modua, baina euskara ez diren beste ikasgaietan ere euskarak behar luke izan irakasleak ebaluatzeko irizpide nagusietakoa. Kimikaz jakin litekeen guzti-guztia dakien irakaslea, esaterako, ni bezain kimika irakasle txarra da, baldin eta kimikaz dakien hori komunikatzeko tresnak, euskarak, huts egiten badio. Eta zer esanik ez filosofian, persuasioan edo kazetaritzan. Felix Etxeberriak dioen bezala, denok gara hizkuntza irakasle. Izan behar genuke, behintzat. 5. Asko dago egin eta hobetzeko eskolan, baina eskolari ezin zaio erantzukizun osoa leporatu, horretan bat nator Koldo Izagirrerekin (Berria, 2005-05-01). Iruzkintzen ari garen emaitzok ez dira eskolaren porrota, gizarte osoarena baizik. Eskatu beharrekoa eskatu egin behar zaio eskolari, ez gehiago ez gutxiago. Baina eskatzen zaion neurrian eman ere egin behar zaio, baliabidetan eta irakasleen formakuntzan. Baliteke nire kontsiderazio hauek ezkor begitantzea bati edo besteri. Uste dut, ordea, diagnostikoa egitekoa ez dela baikor jokatzeko unea. Pulmonia duen gaixoari katarro arin bat duela esatea ez da gaixo hori sendatzeko modurik egokiena, aurren batean gezurra estimatuko badigu ere. Arazoa onartzea ezinbestekoa da arazoa gaindituko bada. Azken batean, euskara nolako, halako izango da gure mundua, George Steinerrek maisuki zioenez sintaxi pobre batetik ez baitaiteke mundu aberatsik sor. Hori da euskararen kalitatearen auzian jokoan daukaguna. Aspalditxo Txomin Artolarentzat idatzi nuen bezala, euskararen mugak gure baitan daude gehienak, eta euskara zabalduaz zabalago egiten gara. Oraintxe dugu, beraz, baikor izateko tenorea: ez diagnostikoa egiterakoan, gaitzari aurre egiterakoan baizik.