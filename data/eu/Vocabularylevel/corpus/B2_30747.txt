Docutec Kimika eta ingurumena Badirudi kimikak zikindu edo kutsatu egiten duela (dioxinak eta furanoak, errausteko plantak, negutegi efektua, karbono dioxidoa, ozono zuloa). Baina Kimikak garbitu egiten duela ahazten omen dugu sarritan... Azken bolada honetan kimikarekin zerikusia duen berri ugari irakurtzen ari gara hedabideetan. Lagunen artean esan ohi dugu, txantxetan-edo, hedabideetan irakurtzen ditugun berrietako kimika ulertuko bagenu, lanik gabe geratuko ginatekeela, kimikariak baikara ofizioz. Hain handia eta sakona da kimikari buruzko informazioa, ezen sarri dena kimika dela esan ohi dugu. Gainera, artikulu batzuetan irakurri ahal ditugu amodioan dagoen kimika (endomorfinen hizkuntza), manipulazio genetikoko proteinen egitura, negutegi efektua sortzen duten gasak, ozono geruza zulatzen duten CFCak... Prestigek hidrokarburoak eta galipota ekarri bazizkigun ere, behintzat, galipota ur azpian izoztuta edo solidotuta geratzea ezinezkoa dela ikasi genuen berarekin batera. Badirudi kimikak zikindu edo kutsatu egiten duela. Irudipen garratz hori ezin dugu burutik kendu, are gehiago, gure eguneroko bizitzan ohiko bihurtu diren honetan dioxinak eta furanoak, errausteko plantak, negutegi efektua, karbono dioxidoa, ozono zuloa eta antzeko adierazpenak. Kimikak garbitu egiten duela ahazten dugu sarritan edo, akaso, kimikariok ez dugu nahikoa aldarrikatu garbiketa funtzio hori. Horren inguruko adibide batzuk jarriko ditugu, norberak bere burua koka dezan. Urtero 200 milioi tona plastiko sintetiko ekoizten dira eta, biodegradagarriak ez direnez gero, metatu egin behar dira. Plastikoen uzta hori metro bateko luzera duen ontzi batean bilduko bagenu, eta bata bestearen ondoan ipini, Lur planetari buelta bi eta erdi eman ahal izango genizkioke urtero. Plastikoaren ekoizpenak duen hazkundea esponentziala da, eta pentsatzekoa da 12 urte barru bikoiztu egingo dela, lehenago ez bada. Hortaz, non meta daiteke plastiko hori guztia? Litekeena da plastikoa birziklatzea, baina errentagarriagoa omen da erretzea, ikatza edo egurra izango balitz bezala. Aitzitik, nork nahi du errausteko plantaren tximinia ondoan? Eta nork bizi nahi du gure egungo gizartean plastikorik gabe? Smog fotokimikoa oso ezaguna izan da eta da hiri handietan; hiri gainean ikusten den hodei gorrixka-marroia da adierazlerik nabarmena. Arazo horren errua hiri handietako garraiobideek ihes tututik botatzen dituzten gasei bota diegu kimikariok, eta iragazki katalitiko berriak jarri dizkiegu autoei, horiek ekiditearren. Ozono zuloaz eta CO2 kontzentrazioaz arduratuta gaude, baina kotxe bakoitzean pertsona bat dabil. Izan ere, nork gurago du autoa aparkatuta utzi eta garraio publikoa erabili? Gaur egungo petrolioaren menpekotasuna ukaezina da, are gehiago, Irakeko gerra oraindik gogoan dugun honetan. Munduan gero eta energia gehiago kontsumitzen ari gara, eta hazkundea esponentziala da, Kyotoko Protokoloak iragarri zuena baino okerragoa, gainera. Horren ondorioz, negutegi efektua gero eta nabarmenagoa izango da, eta Intergovernmental Panel of Climate Change eta bestelako txosten ofizialak daude datorkigun etorkizuna azaltzeko. Beraz, energia berriztagarriak, garbiak, zikintzen ez dutenak eta, of course, berehalakoak asmatzea eskatzen digu jendeak kimikarioi. Egon badaude, baina ezin ditugu petrolioa gastatzen dugun erritmo berean sortu, gauza bera errepikatuko genukeelako. Zenbat haize errota jarri beharko genituzke petrolioak ematen digun energia guztia ordezkatzeko? Zenbat presa eraiki beharko genituzke? Zenbat panel fotovoltaiko ipini? Azken finean, energiaren kontsumo erraldoia da gakoa, ez kimika. Araztegietan egiten den hondakin uren tratamendua aipatu nahi dugu, hain zuzen ere, erreketan dauden arrainak oxigeno gabe gera ez daitezen garbitzen ditugulako ur zikinak; halaber, hondakin ur horiei kendutako materia organikoari esker, metanoa eskuratzen dugu, elektrizitatea lortzearren. Hondakinetatik probetxuzko gauzak ateratzen ikasten ari gara. Gure ingurumenari begiratzen diogunean, aldaketak ikusten ditugu nonahi: industria zaharrak berritzen edo desagertzen ari dira, eta paisaia, berdea zena, zementuz estali behar dela ematen du, arinago edo azkarrago joan ahal izateko. Mendietan haize errotak ikusten ditugu, eta urrutixeago beste zentral termiko bat, ziklo bateratu eta guzti. Baikor izan nahi dugu, ez ezezkor. Udako Euskal Unibertsitateko Kimika Saila osatzen dugunok kimikak ingurumenean duen eraginaz hitz egin nahi genuke datorren udako ekitaldian; gai honen inguruan kezkatuta dauden kimikarien, zientzialarien, ikasleen zein herritarren hitzak nahi eta behar ditugu, denon artean eztabaidatu eta helduen heziketa elkarrizketaren bidez plazaratzearren. Astebeteko programa osatzea gustatuko litzaiguke, bertan adierazten dena ikasteko, gure artean fobia batzuk kentzeko eta, kritikatzeko orduan, kritika arrazoitua egiteko. Segur aski hau ez da bide arruntena izango halako deialdia zabaltzeko, baina gure txikitasunak eta baliabide faltak ez digute beste biderik uzten. Gurekin harremanetan jarri nahi duenak, mesedez, jo dezala Udako Euskal Unibertsitatera, eta Kimika Sailarekin harremanetan jar dadila.   (*) S.Arrasate, E.Anakabe, A.Atutxa eta F.Mijangos, UEUko Kimika Saileko kideak