Docutec Donostiako 51. Zinemaldia 2003an: Korea eta Magreb Oraindik ere Maria Cristina Hoteleko eltze-zaratak izar handiei eta zinemazaleei adio esateko egin zituzten durundiak gure belarrietan sartuta ditugularik, hainbeste ordutan filmak ikusita begiak gorri-gorri dauzkagula, geure oroimenari deitzen diogu, beste gauza asko ahaztuta utzi ondoren, betiko iraungo duten irudiak eta bizipenak gogoratzeko. Ez da inor film guztiak ikusi dituenik, ez baitago inondik ere horretarako astirik. Beraz, kritiko bakoitzak egiten duen filmen hautaketa, ikusi dituenaren arabera izango da ezinbestez, eta bigarren mailako filmetan ezkutatuta geratu den perlaren bati erreparatuko dio, agian arrazoi profesionalengatik ikusi izan ez zuen Urrezko Maskorra ere alde batera utzita, hori niri gertatu ez bazait ere. Sail Ofiziala ez da a priori erakustaldiko bikainena eta ederrena, lehiaketa-kudeaketako ezarpenek dezente mugatzen baitute hautaketa. Dena dela, lau film nagusi nabarmendu dira Sail Ofizialean. Hasteko, Bong Joon-ho korearraren 'Memorias de un asesinato' izan da nire ustez zinemaldiko filmik onena. Ez dut lan hori denbora askoan ahaztuko, gai baita, suspense ukituko polizia-istorio baten gorabeherak azaltzeaz aparte, pertsonen baitan sartuz, polizia protagonisten degradazio moralaren ibilbidea molde berezian eta umore onez transmititzeko. Barne-introspekzio pertsonaletik abiatuta nekazari-gizartearen azterketa egitera pasatzen da, eta egoera baldintzatzen duen marko politikoarena. Singularra kolektiboan urtzen da, eta espezifikoki korearra den kontua unibertsal bihurtzen. Zinema-mailari dagokionez aipatutakoa baino aski apalagoa bada ere, aipa dezadan Iciar Bollain-en 'Te doy mis ojos' filma. Hunkigarria da etxeko gogorkeria dela eta film honetan ageri den beldur- muinean egiten den analisia. Ikara lantzen da, tratu txarrarekin jotako emakumearen beldur fisikoa ez ezik, tratu txarra ematen duenaren beldurra: bere burua ez kontrolatzeko beldurra, bihotz bihotzez maite duen pertsona galtzeko beldurra, eta sumindura- bulkadak kontrolatu ezina. Iciarrek berak dioen bezala: ' hurkoa konprenitzea ez da horri arrazoi ematea, baina bai gauzak aldatzeko ezinbesteko lehen pausoa'. Behar-beharrezko filma gaur egunean, ausarta, manikeismorik gabea, interpretazioa pantailez gaindi bizitzara hurbiltzen den fikzioa, errealitatearen egiazko isla. Fernando Pérez kubatarraren 'Suite Habana' dokumentalen ildotik abiatzen da, eta gaur egungo kubatarren argazki bat eskaini nahi dio ikusleari. Filmean, agian egileak propio hori bilatzen ez badu ere, Kubako errealitatea politikaren ikuspuntutik gogorki salatzen da. Habanar arrunten 24 orduko bizimodua deskribatzen da filmean. Kubatar bakoitzak eguneroko ametsak gauzatu nahi ditu triste bizi den hiri batean. Kolorerik gabeko bizitzak dira, itxaropenik eza nabari da. Baina etsipen orokor horren muinean irlatxo bat, ume bat, azaltzen da, Down sindromeak jotakoa, ingurukoei poza eta maitasuna zabaltzen dizkiena. Topikoetatik urrun, 'Suite Habana' filmak kritika zorrotza egiten du, suntsitzailea, sistema politiko jakin baten aurka. Ze, hainbeste eta hainbeste lorpen eder gauzatu baditu ere, kontrako alderdi bat ere ageri da, tristura, lehen irlan ezagutzen ez zen tristura. Alderantziz, Tom McCarthy amerikarraren 'Vías cruzadas' filmak zoriontasun sakona sortzen du hiru pertsonaiaren deskripzioaren bidez. Bereziak dira horiek, eta marjinatuen mikrokosmos bat osatzen dute, eta erakusten. Pertsonaia horien artean Fin nabarmentzen da, ipotxa, 'tren-ehiztaria', umorea eta naturaltasuna erakusten dituena. Singulartasunaren gorespen bat da, gozamena, poza eta emozioa eragiten dituena. Bestalde, Joel Schumacher-en 'Verónica Guerin', Achero Mañas-en 'Noviembre', Peter Webber-en 'La joven de la perla' ez dira maisulanak izango, baina bai maila onekoak, lehenago aipatutakoek sortzen duten interesa ez badute ere. Lehiaketako beste lanak ahazteko modukoak dira, Dino Tsintsadze-ren 'Miedo a disparar' Maskor Sariaren irabazlea barne, azkeneko ordu laurdena interesgarria bada ere. Zabaltegi Sailak Koreako produkzio bat erakutsi zigun, lehentxeago aipatutako filmak erakusten dituen planteamendu etikoen bestelakoak . Kim Ki-duk egilearen 'Primavera, verako, otoño, invierno... y primavera' lana gorespen taoista bat da, eta iniziazio espiritual bat erakusten du naturarekin gauzatutako komunio baten markoan. Irudiak bikainak dira, lasai-lasaiak, argitsuak eta kolore bizikoak. Lau elementu aurresokratikoek bat egiten dute tao zurarekin, bizitzarako ikasketen oinarria osatzeko. Eta hor mezu nagusi bat nabarmentzen da, amodioa posesio-grinarekin lotzen bada, pertsona maitatua suntsituta geratzen dela. 'En este mundo' Michael Winterbotton-en lana ere aipatuko dut. Egilea bikaina da, baina, aldi berean, sailka ezina. Zinemaldiak horren atzera begirako lan-multzoa eskaini zuen. Kamera profesionalik gabe egin zen filma, eta oso baliabide gutxirekin. Lan honetan bi anaiaren odisea deskribatzen da. Indarrez hartutako Afganistango errefuxiatu-landa batetik alde egiten dute, eta lurralde askotan barrena ibili ondoren, Londresera heltzen dira. Egileak ez du dramatizaziorik egiten, jartzen du kamera pertsonaiak dauden lekuan, eta utzi egiten du irudiak hartzen. Errealitatea berez gailentzen da dramatismo eta guzti. Irudien gogortasunak salaketa bortitza sortzen du, hain eroso bizi eta solidaritaterik ez dugunon kontzientzia astintzen duena. Bernardo Bertolucci ezaguna bere jatorrira itzultzen da 'Soñadores' filmarekin, produkzio espiritualetan aldi luze batean jardun ondoren, 68ko Maiatzeko iraultza gogora ekarriz, eta garai hartako gazteek bizi izan zuten pentsamolde-aldaketa nabarmenduz. Gela batean itxita dauden hiru lagunek, iraultzaren postulatuak lantzen dituzte, kaleko manifestatzaileen oihuak eta polizien tiroak entzuten diren bitartean, aldaketaren lorpenak eta kontraesanak. Zinema da horien bizia, eta horrek sortzen duen ikonografia da gogo-aldarteak eta sentitzen diren bizipenak adierazteko erarik egokiena. Agian, gizartea galtzen joan da gazte iraultzaile haiek lortu zutena, baina, zalantzarik gabe, Europako bizimodua ez da berdina izan orduz geroztik. Euskal zinemagintzaren aurtengo uzta ez da ona izan. Film gutxi egin dira, eta egin direnak, erdipurdikoak. Ramón Barea-ren lanak, -horren izenburua ez dut ezagutzen-, informazio fidagarrien arabera, ez zuen hautaketa-batzordearen oniritzia jaso, ezta Zabaltegi Sailean sartzeko ere. 'El final de la noche' Patxi Barcoren aurreneko lanak, ordea, bai. Gidoia aski kaskarra da, interpretazioa ere nolabaitekoa, pertsonaiak ez dira sinesgarriak, argazkiak planoegiak eta ñabardurarik gabeak, musika melodiari begira egina filmaren dinamikari erantzuteko baino gehiago, planifikazioa ere eskasa da,telebista-estiloaren mendean burutua. Produkzioa ere apala izan da, lau astean burutu da, eta diru gutxi gastatzea hartu dute kontuan, eta ez elementu teknikoak zaintzea. Jarrai nezake ildo beretik hizketan, baina nahiago dut bi ohar egin: Aurrenekoa hauxe da, kalitate-mailaren kontrola ezarri beharko litzatekeela gure produkzioetan. Kontua ez da zernahi egitea. Agian zernahi horrek balio dezake telebistarako, baina ez zinemarako. Bigarren oharra azkenaldi honetan euskal zinemak ukitzen dituen gaiei dagokie. Aspalditxotik ari gara ikusten obsesio bat gure artean, nahiago dutela jenero-zinema egin, gutako edonoren historiak eta istorioak adierazi baino. Deigarria da, gidoiak ez direla 'tripetatik' ateratzen, istorioek ez gaituztela 'harrapatzen'. Zentzu horretan, 'Bizilagun eta adiskideen artean' Sailean erakutsitako filmak ikustea gomendatzen dut; benetako gaiak azaldu dira, eta era askotakoak, zinemagintza aberatsentzako eta telebista-kontsumitzaileentzako denbora-pasa bat baino gehixeago dela frogatuz. Gauzak adierazteko era pertsonala da, herria eraikitzeko modu bat ere bai. Herrigintza eta zor pertsonal bat kitatzea izan da Julio Medem-ek erakutsi duen jarrera 'La pelota vasca: la piel contra la piedra' lanarekin. Zintzotasun eta trebezia miresgarriez dago burututa. Beharrezkoa zen dokumental hori gaur egunean, arriskua ikusten zuten zenbait boikota egiten saiatu badira ere. Aldaba-hots bortitza izan da askorentzat, garai bateko film batzuk izan ziren bezala, adibidez, Nestor Basterretxea-ren eta Fernando Larruquert-en 'Ama Lur' 1968ko Zinemaldian, edota Imanol Uriberen 'El proceso de Burgos' 1979an. Zorionak Julio! Lan ona egin duzu eta itxaropena piztu diguzu, besteak beste, hain gogotsu maite dugun eta hainbeste desengainu eragin digun euskal zinemagintza bizi dugunon artean. Zinemaldiko ustekaberik handiena lehentxeago aipatu dudan 'Bizilagunen eta adiskideen artean' Saila izan da. Arrotza da guretzat Magrebeko zinemagintza, eta ikusi dugu zailtasun handiak dituzten arren -dirurik eza, baliabide urriak, zentsura eta abar-, identitate-ezaugarri deigarri batzuk erakusten dituztela: zinema konprometitua egiteko gose miresgarria, eta gai-barietate eta estilo harrigarriak. Benetako eredua beste zinemagintzentzat, gurearentzat ere bai.