Docutec Gorputzik gabe Txateatzeari buruzko gogoeta egiten du Suarezek: "Txatean ez dago ez modarik, makillajerik, loditasunik... Gure gorputza eraldatu dezakegun garai berean, hura ahaztu dezakegu minutu batzuetan; eta, besterik gabe, komunikatu". CASTILLO SUAREZ / Badut lagun bat esaten duena ageriko harremanen eta bakardadeen azpitik badela beste unibertso ezkutu bat, alegia bikote guztiak ez direla uste bezain interesgarriak eta ustez bakarrik daudenak ez daudela ematen duena bezain bakarrik. Berak aipatzen du jende askok txateatu egiten duela, hamaika probokazio, adierazpen, zozokeria, aitortza... egiten direla sarean, baina, horren azpitik, ezkutuan, binakako elkarrizketa kopuru ikaragarria dagoela. Lagunak aipatzen du txata, zoritxarrez, emakumeek erabiltzen dutela gero eta gehiago. Izan ere, txataren bidez gure gorputza ahaztu egiten dugu komunikatzen garen bitartean: geure burua den bezalakoa erakusten dugu batzuetan, nahiko genukeen bezalakoa besteetan; baina betiere ez diogu gure itxura fisikoari erreparatzen. Txatean ez dago ez modarik, makillajerik, loditasunik... Gure gorputza eraldatu dezakegun garai berean, hura ahaztu dezakegu minutu batzuetan; eta, besterik gabe, komunikatu. Iruditzen zait txatak gauzak muturrera eramateko balio duela: proposamenik agerikoenak egiteko edota gezurrik biribilenak esateko, eta, itxurari dagokionez, emakumezkorik ederrenak izan gaitezen balio lezake. Ezinbestekoa da, baina, gure solaskideak hori nahi izatea. Beste baten nahiaren arabera bakarrik izan gintezke eder eta desiragarri. Solaskidearen nahiak mugatzen gaitu.  