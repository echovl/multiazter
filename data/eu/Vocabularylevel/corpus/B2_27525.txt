Docutec Irudiek liluratzen gaituzte Irudiek zer adierazten dute eta, batez ere, zer ezkutatzen dute? Galdera hauen inguruan dabil iritzi artikulu hau. XABIER GANTZARAIN / Irudiek liluratzen gaituzte. Ezinbestean, begiratzera derrigortzen gaituzte. Ez dakigu mila hitzek baino gehiago esaten dutelako edo hitzik gabeko gau bat bezain ederrak direlako erakartzen duten gure arreta. Ez dakigu irudi batzuk zergatik atxiki zaizkigun gogoan, zerk ematen dien gure barnean sartzeko indarra. Eta, batez ere, zergatik hartzen ditugun irudi guztiak egiazkoak balira lez. Ez dakit zein argazkilarik esaten duen, txarra naiz izenak gordetzen, zailena gezur perfektuaren argazkia egitea dela. Hau da, edozein mendiri buruzko erreportaia fotografiko bat eskatzen diotenean, aitzinamenduak egindako txikizioak argazkietan ez ateratzea dela bere betebehar nagusia, enkargua eskatu dionak natura birjina nahi baitu bere bezeroen egutegietarako. Enkuadrea aukeratzeak ematen dio lanik handiena. Errealitatea, gezur perfektuaren argazkia ateratzeko aukeratzen duen enkuadre horren alboan aurkitzen da. Ez da egia irudiak errealitatearen isla direnik. Telebistako kamera batek, aukeratzen dituen irudiekin, errealitate berri bat sortzen du, bere asmo eta desioen araberakoa, ezinezkoa baita errealitatea osotasunean filmatzea. Ezinezkoa da gertatu denaren berri ematea irudien bidez. Irudiek ez dituzte ondorioak baino agertzen. Irudiek ezin dute gauzen zergatietara jo. Irudiek lehen bezain ezjakin uzten gaituzte. Esan dizuet arestian, irudiek liluratzen gaituzte eta ez dugu pentsatzen irudi horiek zer ezkutatzen duten. Telebistak, bertan agertzen diren irudiak berez sortu direla aditzera emateko erraztasuna eta boterea ditu. Ahaztu egiten zaigu irudi horiek sortzeko prozesuan jende askok hartzen duela parte. Eta ahaztu egiten zaigu, pantaila hitzaren adiera bat, zerbait ezkutatzen duen objektua edo pertsona dela.