Docutec Detailea Detaileak salbatzen du mundua. Baina detailea ez da erosten, ez da saltzen, ez da kontsumitzen; detailea begiradan dago, bihotzeko azken zulo odolezkoan, hatz puntten gosean. KARLOS LINAZASORO/  Detaileak salbatzen du mundua, xehetasun ttiki baten handitasunak. Detailearen garrantziaz mintzo zaizkigu telebistak eta hipermerkatuak, iragarkiak eta marketingizonak (eta emakumeak) eta, hain justu, detailerik zinezkoena haiei guztiei jaramonik ez egitean datza. Detailea ez da erosten, ez da saltzen, ez da kontsumitzen; detailea begiradan dago, bihotzeko azken zulo odolezkoan, hatz puntten gosean. Detailea gauza ttikia da, eskuekin jasotzen dena, betiko gordea izateko. Detailea beti da oparia, ezustean pizten den sua, eta izan liteke materia, materiaz egindako keinu bat adibidez, baina ez du zertan izanik materiazko; izan liteke, detailea, lore-printz bat, irribarre hautsi bat, inoiz inon ikusi ez den ortzemuga nakarkara bat; detaileak ez du simetriarik ametitzen, besterezina da, baina komeni da joan-etorrikoa izan dadin, elkarganakoa. Detailea megalomaniaren kontrako antidotorik eraginkorrena da, eta dohain bat da, sehaskan bertan jasotzen dena. Bizitzak ere erakusten du xehetasunzale izaten, jakina, baina sehaskatikakoak beti izango dira naturalagoak, artifizio arrastorik gabeak. Detailea koordenada oroz kanpo bizi da, edo koordenada orotan, eta ez daki egutegia irakurtzen, nahasi egiten da ostertzaren marra zintzilikatuan. Dena izan liteke xehetasun, gauza ez baita zer, nola baizik. Eta nolakotasun horretan ez dago atzipe posiblerik: hartzaileak zoriona jasotzen du, eta hori ez da gorputz bakar batean kabitzen. Eta orduan jariatu egiten da zainetatik kanpora emailearengana, eta une hori, hain ezdeusa, mugagabe bihurtzen da bi pertsonen arteko oroimenean.