Docutec Logabezia Logabeziak jota nabil. Ez nau loak hartzen, eta ni zain nauka loak. Deitzen diot, irekitzen dizkiot beso xamurrak, burkoa ipintzen diot (lurrin goxoz bustia), izara zuri garbiak jartzen dizkiot gauero, baina huts egiten dit. Ihesi dabil nigandik, seguru nireak baino begi ederragoak aurkitu dituena. Libururik aspergarrienak irakurtzen ditut (nahi adina dauzkat, nahi baino gehiago), ea estrategia horrek balio didan; telebistaren aurrean esertzen naiz, eta negargura etortzen zait uholdeka begizuloetara. Gauero-gauero akordatzen naiz Virgilio Piñeraren En el insomnio ipuinarekin. Protagonista gaixoak nola bukatzen duen. Eta orduan begiak indarrez ixten ditut, lo plantak egiteko; baina lo plantak egitea ez da lo egitea, lo plantak egitea da begiak zabal-zabaldurik lo egitea, errealitatea eta fikzioa nahastea, existentziaren mugak zalantzan jartzea. Beraz, hobe da lo plantak egin baino, begiak duintasun osoz zabaldu, eta horzkada salbagarriaren zain gelditzea. Tarteka-marteka bisitatzen nau loak, ordu ttiki lizunetan, eta atseden llabur bat oparitzen dit, ordu pare batekoa, edo ehun eta berrogeita sei minutukoa. Hitz zakarrekin datorkit, baina, gehientsuenetan edo beti, burgoi eta tente, kontuak eskatuz bezala. Haserre dago nirekin loa, eta neu ere haserre nago munduarekin eta neure buruarekin eta neure loarekin. Eta gau luze logalduetan pentsatzen dut horrenbeste haserre zertarako behar dudan, zertarako horrenbeste haserre eta ezinegon eta desosegu eta tristura eta neke. Zertarako? Neronek ez dakit, eta badakitenei ez nieke arrazoia berehalakoan emango, baina emanen nieke.