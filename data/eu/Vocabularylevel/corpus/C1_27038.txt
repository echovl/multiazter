Docutec Betetzen ote da prebisioek diotena? Hazkunde azkarra, moteltzea, atzeraldia... Ekonomiak etorkizunean izango duen bilakaerak egungo jarduera baldintzatzen du. Bilakaera hori aurrez jakin al daiteke, ordea? OLATZ ELOSEGI/ERREDAKZIOA Ekonomiaren hazkundearen edota inflazioren etorkizuneko bilakaerari buruzko aurreikuspenak izugarrizko eragina dute ekonomia-jardueran. Etorkizuneko eboluzio horretan oinarritzen dira, batez ere, kontsumo zein inbertsio erabakiak, eta prebisio horien arabera ezartzen dituzte, era berean, gobernuek euren aurrekontuak eta politika ekonomikoak. Aurreikuspen horietan egindako hutsegiteen ondorioak latzak izan daitezke, produkzio eta enplegu galera eragin baitezakete, besteak beste. Zehaztasuna ezinbestekoa da, beraz. Gobernu, banku zein nazioarteko erakundeek -herrialde industrializatuenak bere baitan hartzen dituen Ekonomia Lankidetza eta Garapenerako Erakundeak (ELGE) eta Nazioarteko Diru Fondoak (FMI), esaterako- aurreikuspenak egin ohi dituzte, urtero edo urtean bitan gehienetan; eta urte erdian edo amaieran pilatu ohi diren datu ugari horietan izaten da alderik, batzuen zein besteen artean. Izan ere, prebisioena ez da zientzia zehatza, eta haiek aztertuz gero ikus daiteke diotena ez dela beti betetzen. Etorkizuneko datuak aurreikusteko erabiltzen diren sistemak ere ez dira beti berdinak izaten. Esate baterako, aldagai ekonomikoek elkarri nola eragiten dieten azter daiteke, edota aldagai zehatz baten etorkizuneko balioen aurreikuspenak egiteko, haren iraganeko balioetan oinarritu. Sistema batzuei zein besteei, zehaztasuna eskatzen zaie, nolanahi ere, eta azken urteetan azterketa ugari egin izan dira prebisio horien eragingarritasuna bermatzeko. Lortu ote da? Errealak izaten al dira prebisio horiek? FMI, aztergai Munduko ekonomiaren bilakaera aztertzen duen FMIren aurreikuspenak har ditzagun adibide gisa, hainbat adituk egotzi izan die-eta baikorregiak izatea. AEBetako aditu talde batek eginiko ikerketaren arabera, FMIk herrialde industrializatuen BPG edo inflazioaren inguruan egin ohi dituen aurreikuspenak eragingarriak eta inpartzialak izan ohi dira. Ez ordea, garapen bidean dauden nazioetan egindakoak. 1977tik 1998ra egindako prebisioak eta urte haietako datu errealak alderatuz gero, kointzidentzia %80tik gorakoa omen da -%96koa zenbait kasutan- garaturiko herrialdeetan. Garapen bidean dauden herrialdeen kasuan zifra hori txikiagoa da, ordea: %68koa Afrikan eta %59koa Asian. Adituen arabera, herrialde industrializatuetan FMIren diru-laguntza gutxi edo batere ez egoteak aurreikuspen objektiboagoak eragiten ditu. Orokorrean garapen bidean dauden herrialdeen inguruan FMIk egiten dituen prebisioak optimistegiak izan ohi direla diote adituek, haien ekoizpena neurriz kanpo balioztatzen dela, eta inflazioa, berriz, gutxietsi. Esaterako, 1977tik 1998ra Afrikako BPG FMIk iragarritakoa baino %1,05 gutxiago hazi zen batez beste urtean, eta garapen bidean dauden Mendebaldeko herrialdeetako inflazioa, berriz, aurreikusitakoa baino %67 handiagoa izan zen. Analistek diotenez, FMIk eskainitako laguntzak handiagoak diren heinean, prebisioen hutsegiteak ere halakoxeak izango dira, aurreikuspen horiek FMIk garapen bidean dauden nazioetan egiten duen politika babesteko balira bezala. Erakundearen alde esan daiteke herrialde industrializatuak ekonomikoki eta politikoki egonkorragoak direla, eta, ondorioz, errazagoa dela haien inguruko prebisioak egitea eta asmatzea. Herrialde txiroenetan, aldiz, datu fidagarrien falta izaten da askotan. Ez dira horiek FMIk egindako hutsegite bakarrak, ordea, azken urteetako hainbat egoera ekonomiko garrantzitsu aurreikusteko gai ez baita izan. Adibidez, 80ko hamarkadaren amaieran garapen bidean dauden zenbait herrialdetan inflazioak izan zuen igoera nabarmena, 1995ko industria hazkundearen moteltzea, Japoniako ekonomiaren desazelerazioa edota Asiako finantza krisia. Esan bezala, ez da zientzia zehatza.