Docutec Dolar baten truke Txistea KIKE AMONARRIZ/   Jarduera asko burutzeko eskatzen duten denboraren arabera baloratu ohi ditugu soilik. Horrelakopetan, oso oker gabiltza. Konparazio batera, har dezagun ordenagailu guztiz konplexuaren matxura konpontzera deitu zuten ingeniariaren kasua: Ordenagailuaren balioa 12 milioi dolarrekoa zen. Lantegira iritsitakoan, ingeniaria ordenagailu pantailaren aurrean eseri zen, hainbat tekla sakatu, buruarekin baiezko keinua egin, bere kasa zer edo zer murmurikatu eta aparailua itzali egin zuen. Orduan, galtzetako patrikatik bihurkin txiki bat atera eta ia ikusi ezin zitekeen torlojo txiki-txiki bati buelta eta erdi eman zion. Ondoren, ordenagailua berriro piztu eta lanean hasteko inolako eragozpenik ez zegoela frogatu eta gero, altxa egin zen. Lantokiko zuzendariak ezin zuen sinetsi ikusitakoa eta pozarren kontuan istantean ordaintzeko prest agertu zitzaion. —     Zenbat da? —galdetu zion—. —     Mila dolar. —     Mila dolar? Mila dolar minutu bateko lanarengatik? Mila dolar torlojo txiki bat estutzeagatik? Badakit nire ordenagailua oso garestia dela, baina mila dolar eskatzea astakeria da! Ordainduko dizut noski, baina kopuru hori justifikatzen duen faktura ongi zehaztuta bidaltzen didazunean. Ingeniariak buruarekin baiezkoa erantzun eta alde egin zuen. Biharamunean, lantokiko zuzendariak posta elektronikoz jaso zuen faktura. Irakurri eta txintik atera gabe ordainarazteko esan zion kontu-hartzaileari. Fakturak honela zioen: Burututako lanak: —     Torlojo bat estutzea dolar 1. —     Zein torlojo estutu jakitea 999 dolar.