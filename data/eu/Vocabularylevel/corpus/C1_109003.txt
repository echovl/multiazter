Docutec Antonio Sauraren artelanak Bilbon eta Donostian Ia bost urte bete dira Antonio Saura (Huesca, 1930), Aragoiko margolaria, Cuencan hil zela eta Guggenheim museoak eta Kutxaguneak, gorazarre gisa bere obra jarri dute ikusgai. Bilbon iaz Guggenheim fundazioak bere bildumarako erositako lau koadroak dira erakusketaren ardatza eta Donostian, berriz, Saurak, 'Jendetzak' izenburuarekin margotutakoak. Saura pintore autodidakta eta polifazetikoa izan zen. Irudiak egiten bere kabuz ikasi zuen, akademietara joan gabe, bere filosofiak hori eskatzen ziolako. El Paso taldearen sortzailea izan zen Luis Feito, Pablo Serrano, Rafael Canogar eta Luis Millaresekin batera. 1957. urtean, Espainiako egoera artistikoa salatzeko, txosten bat idatzi zuen taldearen onarpenarekin. El Pasoren inguruan mugitzen ziren artistak ez baitzeuden ados aldizkarietan arteaz egiten ziren iruzkinekin eta teknikari ematen zitzaion garrantziarekin. Gertatzen ari zena, heldutasun ezaren isla zen beraientzat. Guggenheim museoan erakusten diren lau koadroak hauexek dira: 'Jendetzak' saileko '24 lau buruak' (1957), 'Karl Johann II' (1997), 'Goyaren irudimenezko erretratua' eta 'Gurutziltzatzea'. Azken koadro hau Velazquezen 'Kristo gurutziltzatuan' dago oinarritua eta Goyaren erretratua, berriz, Zaragozako artistak margotutako 'Txakur erdi hondoratuan'. Lau koadro hauen ondoan, informalismoaren eta espresionismoaren zenbait artelan daude zintzilikatuta. Erakusketaren helburua, Sauraren obrak Goyarekin, Tapiesekin, Dubuffet eta Fautrier frantziar informalistekin eta De Kooning eta Mark Rothko espresionistekin duen lotura aztertzea da, era berean, guztien inspirazio iturriak eta ñabardurak konparatuz. Bilboko aurkezpena Sauraren testuekin osatua dago. Artista europar eta iparamerikarrei buruz egindako gogoetak dira. Antonio Sauraren obra espresionismoaren multzoan kokatu izan da. Berak, ordea, ez zuen ikuspuntu hori onartzen. Espresionismoak, norberaren egoera psikologikoarekin edo autobiografiarekin zuen zerikusia eta berarentzat margotzea abentura bat izan zen, ustekabeko uneei erantzuna aurkitzen saiatzea. XX. mendean oraindik errealitatea objektibatzea eta gauzen irudia oihalean gauzatzea modan zegoen. Inpresionismoak, artean, arrakasta handia zuen eta marrazkia zen bere oinarria. Saura eta El Paso taldekoak forma eta espazioaren beste ikuspuntu bat bilatzen saiatu ziren. Tradizioa ahaztu eta oihalaren aurrean inolako aurreiritzirik gabe kokatzea zuten helburu, ohiko balio estetikoekin amaitu ahal izateko. Gainera, artistaren barruko sentsazioak eta ezkutuko gogoak ezin ziren beste era batean gauzatu artearen ohiko arauei jarraituz. Sauraren informalismoa ez zegoen figurazio ororen aurka. Velazquezen 'Meninak' mihisea, kontzeptualki purua zela zioen, hots, benetako adimen piktorikoaren eredurik bikainena. Goyak margotutako 'El perro semienterrado' koadroaren atzean ere, adimen hori nabarmentzen omen zuen, zapaldutako gizakiaren metafora zelako pintura hura. Ez zuen gogoko gizakiaren azaleko erretratua; barrurago joan nahi zuen, inkontzienteko korapiloak askatzeraino. Antonio Saura pertsonaren desirak, beldurrak eta ametsak paperean eta mihisean gauzatzen ahalegindu baitzen bizitza osoan. Antonio Saurak espresionismo abstraktu aldera jo zuen zenbait artista iparamerikar ezagutu ondoren. 80ko hamarkadan, ordea, gizakiaren irudi distortsionatuan murgildu zen. Kutxagunean erakusten diren 'Jendetzak' dira unibertso kaotiko horren adibide. Kolore grisak, okreak, beltzak eta zuriak, Kretako antzinako irudietan erabilitakoen berdinak. Gaztetan jasandako gaixotasunagatik ezin izan zuen inoiz eserita margotu. Parisen gauzatu zuen barroko tankerako bere proiektua, bizitzaren azken urteak Cuencan igaro arren. Bere obra Tate Galleryn, Reina Sofía eta New Yorkeko Moma museoetan, besteak beste, aurki dezakegu. Itxuraz nortasunik gabeko aurpegiak, ameba irudiak eta keinu ezberdinak, infernura egindako miaketa-bidaiak baitira. XX. mendearen amaieran azaldutako abangoardiak ez zituen begi onez ikusi. Gogoetarik gabeko artelanak, arinak edo efimeroak iruditzen zitzaizkion; moda eta merkatuaren ispilu hutsalak. Koherentziarik gabeko obra ez zuen gogoko.