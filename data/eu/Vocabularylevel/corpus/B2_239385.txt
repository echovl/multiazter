Docutec Trebezia sozialak Hainbat portaerazko jarraibide edo trebeziak geure buruarekin gusturago senti gaitezen eta gainerakoek preziatu eta baloratuago ikus gaitzaten lagunduko gaituzte. Trebezia sozial batzuk arras baliagarriak dira, bai lanean, bai harreman pertsonaletan ere   Hainbat portaerazko jarraibide edo trebeziak geure buruarekin gusturago senti gaitezen eta gainerakoek preziatu eta baloratuago ikus gaitzaten lagunduko gaituzte. Jarraibide horiek, jakina, ikasteko modukoak ditugu eta, ikasitakoan, ohitura bihur ditzakegu, gainera. Hizketan jatorra izan, interesa erakutsi eta enpatia lortu. Saiatu: Saiatu jator agurtzen edota zeure burua aurkezten, zure partez beste inork egiten ez badu, behintzat. Saiatu, hizketan ari garela, begietara begiratzen. Saiatu, bidezkoa denean,  beste pertsona horri loreak botatzen, baina lausenguetan amildu gabe, pertsona horretaz sentitzen edo ezagutzen dituzun alderdi onak nabarmenduz. Saiatu mintzakideak eta zuk bizi duzuen egoera komun horretaz iruzkin edo galderarik egiten; eskuarki, horixe izango da aurreneko mintzagaia. Saiatu mintzakideaz ezagutzen duzunari buruz iruzkin edo galderarik egiten (bere lanaz, bizitzaz, zaletasunez...). Saihestu: Saihestu ironiaz edo topiko kaltegarrien bidez mintzatzea: "Hileta dirudi honek, inork ez du berba egiten!" Saihestu  inoren gainean era laidotsuan mintzatzea: "Hura bai hizlari trakets ganorabakoa!" Ez zaitez dogmatikoa izan iritzia ematean: "Film guztiak berdin-berdinak dira". Hizketan hasteko ez egin iruzkin pertsonalegirik. Ez jardun ahapeka edo ozenegi. Ez hartu postura (fisiko) itsusi edo desegokirik. Hizketan aktibo jardun eta aditu Kontua da mintzatzearen eta aditzearen arteko oreka egokia bilatzea, hizketa horretako kideak eroso senti daitezen eta esku hartzeko egokiera bila dezaten. Adierazi mintzakideari, hitz edo keinuekin, adi gaudela, eutsi begiradari, erantsi zerbait beste mintzakideak atera duen gaiaz eta, xedea gaiz aldatzea baldin badugu, adierazi aurretiaz. Ez luzatu hizketan, ez aditze hutsean ere. Erantzun, baina monosilaboak alde batera utziz, hizketa orekatua izan dadin. Mesedeak eskatzean, ez eduki beldurrik Batzuetan uste dugu geure ingurukoek badakitela une jakin batean behar edo nahi duguna, baina hori ez da beti horrela. Horregatik komeni izaten da gure nahien eta premien aztarnak gainerako pertsonei transmititzea eta, egokitzen denean, mesedeak eskatzea, zuzen eskatu ere, eskatzeko eskubidea dugu eta: besteak beti du aukera eskatutakoari baiezkoa edo ezezkoa emateko. Baztertu egin behar dugu eskatu behar duguna ukatuko zaigun eta, ematekotan, zorretan bizitzeko beldur hori. Eskariei uko egitean, eman azalpenak Ezezkoa eman behar badugu, egin azalpen zehatz eta arrazoituak. Eskaini alternatibaren bat, eskariak sortarazitako kezkaz jabetu garela erakusteko. Zaude erne, horrelakoetan gertatzen diren manipulazioen aurrean: ez erori lausenguetan ("Horren bihozbera zarenez, mesedea ukatuko zenidanik ez nuen pentsatu ere egin"), kritika ("Behin ere ez dizut deus eskatuko") edo erru-sentimenduetan ("Txiki-txiki eginik utzi nauzu"). Eskatzailearen arrazoiak ulertzen baditugu ere, euts diezaiogun geureari, baldin eta gureak aldatu ez badira. Kritikei erantzutean, arrazoibidea eta sen ona erabili. Kritika bat egiten zaigunean baliteke geure burua erasoaren biktimatzat hartzea: defentsan aritzeko joera hartzen dugu inoiz, dela "kontraerasoan", dela gure jokabidea justifikatuz. Aztertu kritika horren alderdi objektiboak zein diren eta hitz egin horietaz, nola defentsa sistematikoa hala kontraerasoan jardutea saihestuz. Beste norbait onartu edo arbuiatzean: tinko eutsi Gure harremanetan egoera paradoxazkoak gertatzen dira batzuetan: atsegin gertatzen ez zaizkigun pertsonak jasan egiten ditugu eta gehien preziatzen ditugunak uxatu egiten ditugu gure ingurutik. Norbait urrundu nahi badugu edo norbaitekin harremana eduki gura badugu, jardun irmo, sendo. Badira horretarako lanabesak ere, bai hurbiltzeko (irribarre egitea, begiradari eustea, gorputza pertsona horrengana gerturatzea eta esaten edo egiten duenaz geure interesa agertzea) bai arbuiatzeko ere: jendetasunez, egin eta esan dezagun beharrezkoa dena beste pertsona horrek gure interesik eza atzeman dezan, erantzun monosilaboen bidez, begiratu beste gainerakoei eta agurtu edukazio handiz. Zerbait ez badakizu, ez larritu: dena jakiterik ez dago Den-dena dakiten eta beti-beti "hori banekien nik", "esan nizun, bada" edo antzekoak erantzuten duten pertsona horiekin topo egitea ez da batere atsegina: handi eta preziatu egiten gaituena da aitortzea kontatzen ari zaiguna besteen aurrean ez dakigula edo horri interesgarria deritzogula. Ez amildu betiko topikoen aurrean ("ez dakidala esaten badut auskalo zer pentsatuko duten!", "hori jakina behar nuke nik" eta antzekoak), kalte baizik ez digutelako egiten. Geure akatsak aitortzean, gizatasuna eta umiltasuna izan Denok ditugu akatsak: horiek aitortzea gizaki nobleari dagokio. Areago, horrela ongi dihardutenek itzal soziala daukate, akatsak ezkutatzea ahuleziaren seinale baita. Aitortu akatsak gizatasun eta umiltasunez, baina gainerakoei zauri horretan zirikatzen aritzeko aukera eman gabe. Akatsak onartzeko, urrundu burutazio kaltegarriak ("desastre hutsa naiz", "ni bezalako gizakume batek nolatan egin lezake hori!", "nondik nora gertatu zait hori niri?"). Gorespenak jasotzean, lasai egon Zerbait ongi egin dugula aitortzen edo eskertzen zaigunean ez dezagun sasi umiltasunera jo. Laudorioak egiazkoak direnean, onar ditzagun lasai eta atseginez, baina ez itzuli laudorioa eta ez gutxietsi geure merituak. Hoberena da eskerrak ematea eta "sekulako ahaleginak egin behar izan ditut", "poz handia hartzen dut zuri gustatzeaz" edo antzeko iruzkinen bat egitea. Hizketari amaiera emateko, harira jo zuzen Topaketa edo hizketa amaitu nahi dugunean, etsi-etsian sinetsi behar dugu hautatzeko eta argi hitz egiteko eskubidea dugula, mintzakideari hizketa etetea itsusia dela edo iraingarri gerta dakiokeela sinestera bultzatzen gaituzten pentsaerak alboratuta. "Barka ezazu etena, joan behar dut eta" soila aski da.  