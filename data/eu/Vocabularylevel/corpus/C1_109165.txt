Docutec Maiatzaren 3a: Prentsa-askatasunaren Munduko Eguna Informazioaren gizartean bizi gara. Uholdeka datorkigu gainera, informazio hori: telebistaz, irratiz, egunkarien bidez, internetez. Gertakariak arrapaladan geratzen dira eta kazetariek horietatik batzuk lehenetsi, antolatu, samurtu eta atondu egiten dizkigute guk nola edo hala irentsiko baditugu. Azken finean, gertakaria eta gure artean kazetariak baitaude, 'jakingarriak' beraiek erabakitzen dituzte, baita zein neurritan, zein ordenatan, zein unetan. jasoko ditugun ere. Beraien esku geratzen da zer nabarmendu, zer ezkutatu, zer azaldu. beti ere irizpide objektiboei jarraiki. Informazio-kontsumitzaile askok planteamendu hau gogo onez eta benetakotzat hartzen dute, nahiz eta badiren zalantzan jartzen dutenak ere. Baina, ondorengo lerroetan ez diogu informazio katearen atal honi helduko, gertakaria eta kazetariaren arteko 'korapiloari' baizik. Izan ere, kazetariak kexu dira, bitartekari huts bihurtzen ari baitira egun. Honen guztiaren haritik, alegia, kazetariak boterearen bozeramaile ote diren galderari erantzun nahian, Euskadi Irratian Mezularia saioan oso hausnarketa interesgarriak entzun genituen gai honen inguruan egin zuten erreportaje batean. Kazetarien jokabideez jardun zuten, botereak esparru honetan duen eraginaz. Iritziak bildu eta orrialde hauetara horietako batzuk ekartzen saiatu gara, ikusteko kazetariek beraiek zer pentsatzen duten gai honi berari buruz. Ea zer iruditzen zaizkizuen! Ignacio Ramonet-ek (Le monde Diplomatique-ko zuzendaria) halaxe dio: 'Kazetariak kazetari izateari utzi dio bitartekari hutsa bihurtzeko. Errentagarritasunaren izenean ikerketa-kazetaritza eta albisteak kontrastatzeko modua hiltzear daude. Hedabideek geroz eta gutxiago baimentzen dituzte horrelako lanak.' 'Gaur egun merkantzia moduan erabiltzen da informazioa eta publizitatea kontratatzen duten enpresei saltzen zaie merkantzia hori, erakundeei, alegia.' 'Irakurle asko lortzeko, informazioak interesa piztuko duena, zirraragarria, arina... behar du izan. Ez, ordea, sakona. Informazio-mota hori astuna da eta horrek irakurleak uxatu egingo lituzke.' 'Gaur egungo testuinguruan ezinezkoa da kazetari baten lana betetzea: ez landu gabe bota, ez diotena besterik gabe bota, egiaztatutako informazioarekin zuzen eta ausardiaz jokatzeko. Jarrera ofizialaren aurka baldin badoa ere.' Jaime Otamendi (ETBko albistegietako burua) harantzago doa: 'Kazetariok bitartekari huts baino gehiago, botere edo kazetaritza enpresetan agintzen duenaren parte bihurtzen gara. Guztiak oso azkar joan behar du gaur egun eta hori kazetaritzaren kaltetan doa.' 'Kazetaritzaren kaltetan dihardugu. Ikerketa-kazetaritza egitea oso garestia da eta enpresak dirua irabazteko daude eta horregatik berriak behar bezala ez lantzera garamatza.' 'Kazetariari behin eta berriz eskatuko niokeena da ondratua izatea. Niri hau esan didate, horrela eta halakok. Garbi esan behar da nondik datorren informazioa.' 'Etorkizunean informazioa ordenatzea ere garrantzitsua izango da. Kabezerako kazetariak izango ditugu (kabezerako medikuak dauden moduan). Horrelako informazio anabasan ondoen ordenatzen duena izango da kazetari ona, guztien artean onena.' Juan Carlos Latxaga (DEIA): 'Oso prentsa-bulego handiak daude atzetik. Lehen, kazetariaren lana berria lortzea zen. Gaur emanda dator, ordea. Komoditateagatik eta medioak oso lotuta daudelako, iturriak gura duen moduan ematea lortzen dute. Nolabait berria amaituta ematen dute.' 'Kazetarien irudi erromantikoa ez da existitzen orain. Kazetariok torloju-fabrikatzaile bihurtu gara. Ikasleak ginenean, komunikabideak laugarren boterea zirela esaten ziguten. Gaur egun, bigarren boterea dira; lehenengoa ekonomikoa eta horrekin oso lotura estua duena, medioena. Parlamentuan egiten denak ezer gutxi balio du, medioetan ez bada islatzen. Kazetariak galderak egin behar ditu, konprobatu, kontrastatu, egia bilatu. Kazetariak ezin du konformatu ematen duenarekin. Gainera, dena ez da zuria eta beltza, dena ez da grisa. Askoz errazagoa da ematen dutena hartu eta egia ofiziala egia bihurtzea. Hori ez da lana.'