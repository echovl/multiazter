Docutec Bertsoa zer den ulertzeko Bertsolariek, bistan da, bertsoak egiten dituzte. Zer da, ordea, bertsoa? BERTSOA: Ez dira nahastu behar euskarazko bertso hitza eta gaztelaniazko verso hitza. Euskarazko bertso hitzaren ordaina estrofa da gaztelaniaz. Eta bertso-lerroa da gaztelaniazko verso delakoa. Beraz, bertsoak bertso-lerroek osatzen dituzte.   BAT-BATEKO BERTSOA: Lazkao-Txiki bertsolariari gertatu zitzaion ikurrina legeztatu zuten urtean. Zarauzko maistra bati omenaldia egin zioten, eta bertsoak abestu behar zituzten Lazkao-Txikik eta Jose Lizasok. Paisanoz jantzita gizon arraro bat hurbildu zitzaien: 'Buenaz tardez'. 'Muy buenas' bertsolariek. 'Zon uztedez loz cantaore?' besteak. 'Sí' Lazkao-Txikik. 'Bueno, y ¿qué van a cantar?' galdetu zien bertsolariei. 'No lo sabemos' erantzun bertsolariek. Eta besteak: '­Pue vaya cantaore de lo huevo!'. Zergatik ez zekiten zer kantatu behar zuten? Bertsolariak kantatu ahala sortzen duelako bertsoa. Gai-jartzaileak bideratzen du bertso-saioa.   GAI-JARTZAILEA: Jendaurreko bat-bateko bertso-saioetan alde batetik bertsolariak daude, eta bestetik, ez beti, gai-jartzailea. Gai-jartzaileak aurkezten dizkio bertsolariak ikus-entzuleari. Hori du lanetako bat. Beste bat gaia jartzea, noski! Sarritan, eta Euskal Herriko Bertsolari Txapelketa Nagusian ere bai, gaiak ematen zaizkie bertsolariei kantatzeko. Batzuetan gaia hitz bakarra da: 'Udazkena', 'Festa', 'Internet', 'Aita'... Beste batzuetan gaia esaldi bat izan liteke, edo egoera jakin bat. Adibidez: 'Zu, Jose Lizaso, uso bat zara eta zain dituzun ehiztariei hiru bertso'. Bertsolariak ez ditu aldez aurretik gai horiek zein diren jakiten. Ezin du bertsoa prestatu, oholtzara buruz ikasita eraman.   JARRI PUNTUA!: Batzuetan gai-jartzailea bera hasten da kantuan, lehen bi bertso-lerroak kantatzen ditu bertsolariak bertsoa osatzeko. Hori da puntua jartzea, edo botatzea. Adibidez, guk Igor Elortzari eta Onintza Enbeitari jarritako puntuak: Uda bukatu eta dator udazkena,   Igor Elortzak: Eta aurtengoa da txapelketarena, bertsolari guztiok saiatzen garena, entzuleei ematen daukagun onena. Nork irabaziko du aurtengo txapela?   Onintza Enbeitak: Uste dut erantzuna nahiko zaila dela, argi dago betiko berak doazela, ta onenak kanpoan utzi gaituztela.   OINAK: Errima osatzeko erabiltzen diren hitzak. Horiek dira oinak. Bat-bateko bertsoak beti du errima. Eta bertso-saioetako ariketa bat hauxe izaten da. Gai-jartzaileak lau oin ematen dizkio paper batean idatzita bertsolariari eta honek bertsoa egin behar du. Horrela sortu zuen bertsoa Ruben Sanchez bertsolari euskaldun berriak guk emandako lau oin hauekin: ONA, egONA, dEnONA, amONA.   Ruben Sanchez: Txikitan gustokoa nuen nik amona, bere hizketari ni entzuten egona, zein erdera ederra, zein erdera ona, orain euskera ere nirea ta denona. Txapelketeko beste ariketa bat, gai-jartzaileak azken-aurreko bi bertso-lerroak emanda bertsoa burutzea izaten da. Guk Nerea Elustondori bi bertso-lerro hauek eman genizkion: euskara ikastea/ez dela samurra. Eta berak erantzun, telefonotik:   Nerea Elustondo: Euskera batzuentzat hizkuntza zakurra, euskara ikasteak nahiz sortu beldurra, euskaltegiko 'txapak' edota egurra, euskera ikastea ez dela samurra, ez ote da alferrek dioten gezurra?   OFIZIOKA: Ofizioka aritzeko gutxienez bi bertsolari behar dira. Bertsolari bakoitzak bere rola jokatu behar du. Normalean batek zerbait esan, eta besteak kontra egin behar izaten dio, kantatutakoa arrazoituz. Adibidez, bertsolari batek amaren rola jokatuko du, eta besteak nerabe parrandazalearena. Eta bakoitzak bere postura defenditu beharko du. Batek bertso bat kantatuko du, besteak beste batekin erantzungo dio, berriro besteak segituko du.... Horrela gai-jartzaileak esandako bertso-kopurua osatu arte.   GARTZELAKO GAIAK: Txapelketako ariketa bat da. Bertsolari bakarra dago oholtzan gai-jartzailearekin. Beste bertsolariak gela batera eramaten dituzte oholtzatik urruti. Gai-jartzaileak berarekin dagoen bertsolariari bizpahiru gai ematen dizkio bat aukera dezan kantatzeko. Honek bukatzen duenean, hurrengo bertsolaria gelatik (gartzelatik) tranpaldora joango da, eta gai berberak izango ditu aukeran. Bigarren bertsolariak ez daki lehendabizikoak zer kantatu duen, zaila da plagiatzea. Gero hirugarren bertsolaria igoko da oholtzara... eta horrela guztiek abestu arte.   ZORTZIKO HANDIA ETA ZORTZIKO TXIKIA: Esan dugu bertsoetan errima kontuan hartu behar dela, eta silabak ere bai. Bertsoak neurri edo metrika jakin bat du. Metrikaren aldetik zortziko handia edo nagusia, eta zortziko txikia dira erabilienak. Zortziko dira, zortzi bertso-lerro dituztelako. Zortziko Handiaren 1., 3., 5. eta 7. bertso-lerroak 10na silabatakoak dira, eta 2.,4., 6. eta 8. bertso-lerroak 8na silabatakoak. Zortziko Txikiaren 1., 3., 5. eta 7. bertso-lerroak, aldiz, 7na silabatakoak dira eta 2.,4.,6. eta 8. bertso-lerroak 6na silabatakoak. Bai zortziko txikian, bai nagusian, bertso-lerro motzenek daramate errimadun hitza, oina, bukaeran.   DOINUA: Bertso guztiek dute beren doinua, eta ia doinu guztiek dute beren izena. Zientoka doinu daude. Urtero jaiotzen dira berriak. Horien artean badira propio txapelketarako sortutakoak. Txapelketetako ariketetako bat hauxe izaten da. Gai-jartzaileak esandako doinuan bertso-kopuru bat eginaraztea. Adibidez, 'Aizak hi, mutil mainontzi' doinuan hiru bertso burutzea. Beste doinu batzuen izenak: 'Maritxu nora zoaz', 'Betroairena', 'Mutil-koxkor bat itsuarreko', 'Antton eta Maria', 'Maitasuna da bizi izateko', 'Txirritarena', ' Alargunarena', 'Xarmangarria zera', 'Gu gara Euskadiko', 'Ez dakit txapelketa', 'Astoa ikusi nuen', 'Adios ene maitia', 'Entraban en las casas'...