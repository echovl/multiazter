Docutec Esan zer? Niri ez didate galdetu, baina hamarretik zazpi omen dira baietz esaten dutenak. Baietz, baina ez dakigu zeri. Baina beharrezkoa da proiektu hori? Zenbat kostatuko zaigu? Zer suntsituko du? Balioko du merkantziak garraiatzeko? JULEN GABIRIA / Niri ez didate galdetu. Agindu bai: baietz esateko agindu didate. Esan bai. Eta nik, esateagatik, erraz esan dezaket bai, eta ez ere oso erraz. Otorrinolaringologo ere aise esan dezaket, zer esan nahi duen jakin ez arren. Eta hori gertatzen zait niri: zeri esango diot baietz, eurek agintzen didaten moduan, ez badakit zeri ari naizen esaten baietz? Ez badakit zer den baietzak atzetik dakarrena, zelan esango dut baietz? Esan bai. Igual baietz esango nuke, gustura gainera, informaziorik izango banu, propagandaren ordez. Baina propaganda baino ez daukat, eta lotsagarria gainera. Eta informaziorik heldu ez zaidanez, informazioaren bila joan naiz: Eusko Jaurlaritzaren webgunera, Garraio eta Herri Lanen Sailera. Abiadura Handiko Trenari (AHT) buruzko sei lerro topatu ditut, 45 hitz, 309 karaktere. Neurria har dezazuen, zutabe honek 286 hitz ditu, 1.694 karaktere. Sei aldiz luzeagoak dira AHTari buruz nik ditudan pentsamenduak, Eusko Jaurlaritzak AHTari ematen digun Informazioa baino. Esan bai. Zeri bai? Norbaitek azalduko dit? Eta niri ez didate galdetu, baina hamarretik zazpi omen dira baietz esaten dutenak. Baietz, baina ez dakigu zeri. Proiektuak duen atxikimendua omen da hamarretik zazpikoa. Nik ere atxikimendua emango nuke zeren, noski, gustura izango nuke AHTa Euskal Herrian, eta aireportu bat ere nire etxe ondoan, lanera helikopteroz joateko. Baina beharrezkoa da proiektu hori? Zenbat kostatuko zaigu? Zehazki nondik pasatuko da? Zer suntsituko du? Balioko du merkantziak garraiatzeko eta errepideak arintzeko? Ez zaigu esan, adibidez, trena Donostian, Gasteizen eta Bilbon baino ez dela geratuko eta, ondorioz, herri batetik bestera joateko ez duela balio izango. Ez zaigu esan bidaiarien %97 herri batetik bestera mugitzen dela, eta hiriburuen arteko mugikortasuna %0,45ekoa baino ez dela. Errentagarria da? Izango duen kostuarekin, nor ahal izango da joan tren horretan? Zergatik ez digute egia esaten? Zergatik ez da debatea planteatu nahi? Nik argi daukat: ez.