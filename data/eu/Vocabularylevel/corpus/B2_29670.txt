Docutec Ura sendagai Euskal Herriko hiru bainuetxetan erabiltzen da gaur egun ur termala helburu terapeutikoekin. Erromatarren garaitik dira ezagunak Europan ur termaleko bainuetxeak. Errenazimendu garaian, kontinente osoan zabaldu zen uraren erabilera terapeutikoaren goraipamena, eta XV. mende bukaeran eta XVI. mende hasieran hidrologia zientifiko arloko argitalpen esanguratsuak idatzi zituzten Italian. XIX. mendean izan zen bainuetxe gehien Euskal Herrian. Gipuzkoan bakarrik, 11 egon ziren: Altzolan, Aretxabaletan, Arrasaten, Ataunen, Azkoitian, Gabirian, Lizartzan, Ormaiztegin, Zestoan... Araban, Langraiz Okakoa zen ezagunena. Nafarroan, Belaskoaingoa, Betelukoa eta Fiterokoa. Bizkaian, Urduñako La Muera. Lapurdin, berriz, Kanbokoa. Arkitektoentzako erronka bilakatu ziren bainuetxeak eta aristokraziaren eta boteredunen atseden leku bilakatu ziren gehienak. Pertsonaia horien eragina, gainera, ez zen txikia izan bainuetxeen historian. 1825ean Arrasaten eraikitako Santa Agedakoa, esate baterako, 1898ko martxoaren 1ean saldu zuten, 1897ko abuztuaren 9an Angiolillo anarkista italiarrak Espainiako presidente Canovas del Castillo bertan hil ostean. Horrela, Santa Agedako bainuetxea ospitale psikiatriko bihurtu zen. Hiru etxe, hiru ildo Gaur egun, lurraren barrenetatik bero ateratako uraren erabilera terapeutikoa Euskal Herriko hiru bainuetxetan egiten da: Fiterokoan, Kanbokoan eta Zestoakoan. Hiruretan lantzen dituzte erreuma eta arnasketa arazoak, estres arazoekin batera, baina badituzte beren ñabardunak: Fiteron eta Kanbon asma eta alergia kasuetan egindako lanagatik ere ezagutarazi dira neurri batean, eta Zestoan gibelaren, besikularen eta azalarenetan. Fiteroko urak kloruratu-sodiko sulfatatuak, fluoratuak, bromuratuak eta litinikoak dira eta 48,5 graduko tenperaturarekin ateratzen dira lurretik. Kanbon, berriz, sulfuratuak, kaltzikoak, sodikoak eta magnesikoak urak, eta 22 gradutan ateratzen dira. Zestoan, azkenik, kloruro-sodiko sulfatatuak dira urak eta bi iturburutatik ateratzen dira: Natibitatetik (27 gradutan) eta San Inaziotik (31 gradutan). «San Inazio iturburua gibel, besikula, gantzen liseriketa eta idorreria arazoetarako erabiltzen da batez ere. Natibitatekoa, berriz, giltzurrunetarako, diuretiko moduan. Baraurik hartzen da ura, eta beti medikuarenetik pasata. Gatz asko daukate urek eta tentsio oso altua daukan jendeak, adibidez, ezin du hartu», dio Zestoako bainuetxeko mediku Maria Jesus Urainek. Kanbokoan ere edateko ematen dute ura; «bainu eta lurrun tratamenduen osagarri», Arantxa Massonderen esanetan. Fiterokoan gutxiago erabiltzen da ura edateko, «oso fuertea delako», bertako mediku Jose Antonio Friasen esanetan. Bateko edo besteko, guztiek diote eurengana joaten den jendea batez ere edadetua dela baina adin guztietako bisitariak dituztela gaur egun, tartean lasaitasun bila besterik joaten ez diren pertsona gazte eta ez hain gazteak. Bainuetxean tratamendu «integrala» ematen dela ere nabarmendu dute, eta horregatik dela garrantzitsua medikuen eskutan jarri eta gutxieneko egun batzuetan tratamendua jarraitzea. Fiteron eta Zestoan gutxienez 7-9 eguneko tratamendua egin behar omen da onura antzemateko. Kanbon, berriz, hiru astekoa, eta osasun zerbitzu publikoak tratamenduaren zati handi bat ordaintzen du. Eszeptikoei erantzuna Uraren ahalmen terapeutikoarekin eszeptikoak egon badira. «Medikuntza jardun guztiek badute magiatik zerbait», dio Fiteroko Jose Antonio Friasek; baina Europan ur termalen eraginkortasun terapeutikoari buruzko ikerketak «asko» daudela nabarmendu du: «Ez dut esaten dena sendatzen dugunik, baina gaitz batzuk arintzen gure lana egiten dugu. Horregatik, herrialde batzuk termalismoa beste sendagaien pare daukate euren osasun zerbitzu publikoetan». Arantxa Massondek, hain zuzen ere, Kanboko bainuetxea Frantziako osasun sistema publikoan dagoela nabarmendu du: «Gizarte segurantzak tratamenduen zati bat ordaintzea onartzeko, Frantziako Medikuntza Akademiak ura onartu egin behar du, uraren ezaugarriek jendearen osasuna hobe dezaketelako. Badaude urteetan tratamendua hartzen ari diren pertsonak eta botikak hartzeko beharrik izaten ez dutenak». Maria Jesus Urainek ere Zestoako bainuetxetik pasatako pertsonen estatistikak aipatu ditu: «Hau ez da Lourdes, hau ez da botika bat hartzea bezala, baina urtean bi aldiz-edo etortzen den jendeak igartzen du eragina. Prebentziorako oso gomendagarria da, hirugarren adineko pertsonentzat batez ere».    