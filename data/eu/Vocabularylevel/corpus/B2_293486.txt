Docutec Langabezia eta prekaritatea Gaur egun, langabezia apaltzea ez da lasaigarria. Langabeziaren datuek ez dute informaziorik ematen laneko baldintzez, prekaritateaz, soldatez... Langabeziak behera egin du Hego Euskal Herrian. Hilabetero ematen dituzte, bai Espainian, bai Frantzian, bai Hego Euskal Herrian langabeziaren datuak (Ipar Euskal Herriko daturik ez dago, ez baita administratiboki esistitzen). Langabezia mamu bat da eta zenbat eta langabezia gutxiago, orduan eta lasaiago egon behar genuke. Hori egia zen, beharbada, duela zenbait urtetako eskemetan. Gaur egun, langabezia apaltzea ez da lasaigarria. Langabeziaren datuek ez dute informaziorik ematen laneko baldintzez, prekaritateaz, soldatez... Ez dute erraten ea sortu den lanpostua nolakoa den, denbora osokoa den, lan horren soldatak bizileku duin bat hartzeko ahala ematen duen, bankuek mailegu bat onartuko dizuten lan kontratu hori duzulako... Eta horretaz aparte, estatistika horietan ez dira agertzen langabezia zerrendetatik kanporatu dituztenak. Lan bat ukaitea baitezpadakoa da bizi ahal izateko. Baina ez da nahikoa. Ez dakit Frantzian eta Ipar Euskal Herrian CPEren kontrako mobilizazioek zer jarraipen izanen duten. Baina CPEren kontra irabazi ala galdu, mobilizazioak horretara mugatzen badira, ez du funtsezko arazoa konponduko. Prekaritatearen kontrako mobilizazio zabalago bat beharko da lan munduan langileen eskubideak berkonkistatzeko.