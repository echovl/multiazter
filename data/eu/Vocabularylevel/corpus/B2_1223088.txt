Aldizkari Digitala Berrikuntzaren gunea eraikitzen Galarretan Hernaniko Galarretan berrikuntzaren gunea eraikitzeko lanetan ari dira. Proiektu horren atzean Orona kooperatiba dago, eta bidelagun ditu Mondragon Unibertsitatea eta IK4-Ikerlan. Hiru eraikin sortuko dituzte, eta eraikin nagusiak forma biribila izango du, Oronaren logoaren forma bera. 2014ko apirilean inauguratu nahi dute parke teknologikoa, Oronaren 50. urteurrena aprobetxatuz. Europa osoan aitzindari izango den berrikuntza-gunea zabalduko dute laster Galarretan (Hernani): Orona IDeO Innovation City. Orona kooperatiba dago proiektu horren atzean, eta bidelagun izango ditu Mondragon Unibertsitatea eta IK4-Ikerlan. Modu horretan ikerkuntzak, hezkuntzak eta enpresak bat egingo dute. Proiektu berritzailea da eta bertan etorkizuneko irisgarritasun- eta mugikortasun-sistemak diseinatuko dira, eta erreferentziazko gune urbanistikoa izango da, zentro teknologikoen, unibertsitatearen eta enpresen arteko elkarreragina hobetuko duena. Donostiako parke teknologikoaren jarraipena izango da Galarretakoa, oso gertu egongo dira bi parkeak. Parke teknologiko berriak 15 hektareako zabalera izango du eta 1.000 lanpostu sortzea aurreikusten da. Bertan sortuko dute erabiliko duten energia 160 milioi euroko inbertsioa egin dute parke teknologikoan –Oronak berak 70 milioi euro inbertitu ditu– 40.000 m2 eraikitzeko; hiru eraikin eraikiko dituzte eta, esan bezala, dagoeneko hasiak dituzte lanak. Horietako batean Oronako bulego zentralak jarriko dituzte –Orona Zero izenekoa–, bigarrena ikerkuntzarako gunea izango da  –G3A Research– eta, hirugarrenean, Orona Fundazioa ezarriko dute. Azken eraikin horretan Mondragon Unibertsitatearen fakultatea joango da. Orona IDeO Innovation City diseinatzerakoan, arkitektura bioklimatiko baten alde egin dute apustu. Energia berriztagarriak aukeratu dituzte eraginkortasun energetikoaren erakusle moduan. Proiektuak hiru jarraibide izango ditu. Batetik, Orona IDeOko eraikinetan erabiliko den energia han bertan sortutakoa izango da; hau da, energia-gastua zero izango da. Bestetik, ingurunera egokitu dute arkitektura, hain zuzen ere, ekologian eta iraunkortasunean oinarritutako abangoardiako arkitekturara. Eta, azkenik, hiri-mugikortasuna hartu dute kontuan proiektua diseinatzerakoan. Eta, nola ez, Oronaren jardunean erreferente diren igogailu, eskailera eta korridore higikorrak ere kontuan izan dituzte parke teknologikoa diseinatzerakoan. 15 gradu okertuta dagoen zilindroa Diseinu deigarria eta bereizgarria izango dute eraikinek. Eraikin zentralak, Orona Zerok, forma biribila izango du, Oronaren logoak duen forma bera. Goratze edo jasotzearen ideia airean zintzilikatuta dagoen zilindro batek emango dio. 90 metroko diametroa duen zilindro bat izango da, 16 metroko altueran jarria. Zilindro hau horizontalarekiko 15 gradu okertuta egongo da, sarreran hegal luze bat sortuz. Goratzea edo jasotzea eta hiri-mugikortasuna izan dira Oronaren jardueraren erreferente; bestetik, oinarri izan ditu eraginkortasun energetikoa eta diseinu iraunkorra. Oinarri horretatik abiatuta, energia-kudeaketan jarri dituzte etorkizuneko indarrak. Teknologia horien guztien gainean ikertzeko laborategia izango da Orona IDeO Innovation City. Berrikuntzaren gune berri honek 2014ko apirilean irekiko ditu ateak; baina aurretik, 2013ko irailean, MUko Goi Eskola Politeknikoko campusa jarriko dute martxan. Ikasturte berria Galarretan hasiko dute Energia eta Ekoteknologia graduko ikasleek. Proiektua ikusteko, hemen klik egin.  