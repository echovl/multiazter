Docutec Alkoholaren eraginak Historia existitzen denetik dugu alkoholaren berri: aurkitu den idatzizko agiririk zaharrenetako batean garagardoa aipatzen da. Alkohol hitzak berak ere jatorri zaharra dauka, antza: antzinako arabiarrek alkuhl esaten omen zioten gehiegi edatearen ondorioz norberaren arimaz jabetzen den espirituari.   Neurrian ala neurri gabe, memoria dugunetik erabili dugu alkohola -besteak beste- geure kontzientzian aldaketak eragiteko. Erdi Arotik hona, gainera, medikuntzarako ere erabili izan dugu alkohola. Egia esan, drogak eta sendagaiak bereizten dituen muga nahiko berria da, ia-ia gure garaietakoa. Grekerazko pharmakon hitzak, esaterako, berdin adierazten ditu bata zein bestea. Uste ohi da alkoholak alaitu egiten gaituela eta hala da hasiera batean, baina ez da estimulagarria, guztiz aurkakoa baizik. Alegia, alkoholak nerbio-sistema zentrala moteltzen du. Dosi txikietan, alkoholak aldartea hobetzen digu eta lasaitasuna sortzen du; aldi berean, bihotz-frekuentzia handitzen da eta gernu gehiago ekoizten da, besteak beste. Dosi ertainek mintzamenari, entzumenari, ikusmenari eta orekari eragiten diote. Mugimendu-koordinazioa ere galtzen da, beraz hobe da ez gidatzea edo tresna arriskutsuak ez erabiltzea. Dosi handiagoetan, aurreko sintomak areagotzeaz batera, gogoa eta adimena aldatu egiten dira. Edaten jarraituz gero, mugitzeko gaitasunaren kontrola gal daiteke, eta mozkorrak laguntza beharko du ibiltzeko, adimen arazo franko edukitzeaz gain. Hortik aurrera, alkohol kontzentrazioa handitzeak intoxikazio larria ekar dezake, koma eta heriotza barne. Gure gorputzak orduko 10 eta 15 mililitro alkohol besterik ezin ditzake metabolizatu. Adituek hilgarritzat dauzkate hortik gorako kopuruak. Urtetan zehar gehiegi edateak kalte egiten die urdailari, bihotzari eta gibelari. Nerbio-sistemari dagokionez, memoria galtzea, ikasteko zailtasunak... eragiten ditu.