Docutec Ahixaren zapia Geroz eta koloretsuago eta aberatsago bilakatzen ari den Europa honetan, jai dugu begiak itxi eta makilakadaka uxatu nahi baditugu arrotzak. Beldurrak ez gaitu geu izaten utziko, eta albokoa ulertzen are gutxiago. GUILLERMO ETXEBARRIA /  Beñat Etxepare Lizeoko zuzendaria Duela ez hain aspaldi, bost urte eskas, Parisko herrixka batean bizi zen Ahixa. Gurasoak, noizbait Frantziara helduak, zorionean bizi ahal izanen ziren itxaropenarekin, lan anitz eta seme-alaba ugari egin zuten, tartean Ahixa. Beltzaran-beltzarana, sudur txiki konkortua, begiak bixi-bixi, neskatila peherestua. Eskolan laketzen zen, gai guztiak maite zituen, zernahi istorio- mixteriok erakartzen zuen neskatila. Hamasei urte. Lizeoan sartu berria. Lagun berriekin harro, bera zena eta zuena erakutsi nahiz, abiatu zenetxetik, irribarrea aurpegian, mantelina (buruzapia edo txadorra) buruan. Lizeoan sartu orduko, zaindariaren begirada iheskor eta gaitzeslea sentitu zuen gorputz osoa geziak baino sarkorrago zeharkatzen. Baina ez zion gehiagoko garrantzirik eman, ez zekien egoera aztertzen funtsean. Bakarrik zuzendariak bere bulegora deitu zuelarik, orduan hasi zen pixkat arranguratzen, zimur ilun batek zeharkatu zuen bere kopeta. Urduri sartu zen zuzendariaren bulegora. Burua apal, hark esanen zionaren zain. Eztabaida gutxi, baina epai gogorra zuzendariarena: zapia edo eskola. Geroztik urak bide egin du. Ikara gorrian bizi zen hainbat ikastetxetako zuzendarik, bere egin zuen delako sententzia lotsagarria: zapia edo eskola; zapia zeramaten neskatxek eta haien familiek umiliazio geroz eta astunagoa bizi zuten artean. Zapia eramatea, berezko ezaugarri zena, identifikazio ikur, integrazio itsuaren aurkako erresistentzia arma bilakatu da geroztik. Hainbestetaraino, non Estatuak berak ere esku hartuko duen: laikotasunaren legea moldatuz. Lege honen arabera, eskola ikasleek ezingo dute beste ikasleengandik bereiziko dituen inolako ikurrik eraman: buruko zapi, gurutze, pegatina, etab. Uniformizazio laikoa jantzietan lortu nahi dute, horrekin ikasleen larru kolorea edo izatea aldaraztea erdietsiko balute bezala. Zertara eramaten duen bestenaz eta zer eragiten duen besteenganako beldur ikarak. Guk, txikitako eskolan bagenuen maisu bat, Don Julian, han nonbaitekoa. Ez gintuen ulertzen, ez ulertu nahi. Guk ez genuen buruko zapirik, baina bai txapela mutikook. Eta norbait txapel berriarekin heltzen zelarik eskolara, maisuak egiten zion lehen gauza zera zen: txapela kendu, esku batekin kirtentxotik heldu, beste eskuarekin itzuliak eragin txapelari eta itzulika ari zelarik indarrez jo. Txapela lurrera erortzen zen eta kirtentxoa Don Julianen eskuan gelditzen. Horrela zikiratzen zituen gure txapelak, gu ere zikiratzen gintuela nonbait. Txapela eramatea, berezko ezaugarri zena, identifikazio ikur, integrazio itsuaren aurkako erresistentzia arma bilakatu zen geroztik. Beldurra eta zapaldu nahia da laikotasun horren azpian gordetzen dena. Frantzian, Askatasunaren, Berdintasunaren eta Anaitasunaren Frantzia handian, berdintasunari heldu nahi diote, beste guztia egunduko mamuengandik babesteko. Laikotasunaren aldeko legea bozkatuko dute, laikotasunak inongo aldarririk behar ez duelarik. Buruko zapiek eskolaren izatea bera arriskuan ezarriko balu bezala. Funtsean ez dira ohartzen benetako mamuak, suntsituko dituzten harrak, beren baitan dituztela. Geroz eta koloretsuago eta aberatsago bilakatzen ari den Europa honetan, jai dugu begiak itxi eta makilakadaka uxatu nahi baditugu arrotzak. Beldurrak ez gaitu geu izaten utziko, eta albokoa ulertzen are gutxiago. Baina, kasu, akaso Euskal Herrian ere bat baino gehiago egonen baita laikotasunaren legea bezalako neurrien alde. Eta zuk, irakurle, zer diozu?