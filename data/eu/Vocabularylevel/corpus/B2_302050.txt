Docutec Uteroaren epela eraikitzen   Egunkaria 2002-06-16 Batez beste 40 aste inguru irauten du haurdunaldiak. Prozesu liluragarria izaten da, zelula-multzo bat baino ez dena haur txiki bihurtzen baita. Egunez egun aldaketa handiak egiten ditu umeak amaren sabelean, eta han aurkitzen du garatzeko behar duen guztia. Oparo. Zenbaitetan, ordea, garaia baino lehen heltzen dira umeak mundura. Era horretako umeak gero eta ugariagoak dira, in vitro ernalketa tekniken ondorioz, haurdunaldi anizkoitzak ugaldu egin baitira, eta maiz prozesua behar bezala burutu aurretik iristen baita horrelakoetan erditzearen unea. Ume horietaz arduratzen den Medikuntzaren adarrari Neonatologia deritzo. Nolabait ere, amaren sabeletik at, erietxean, utero artifiziala eraikitzen da heldu berriarentzat. Haurdunaldiaren 24. edo 26.etik 37.era bitarteko asteetan zehar jaiotako haurrek zainketa berezi horiek behar izaten dituzte. Pisu gutxirekin jaiotako umeak izaten dira normalean. Nolanahi ere, sendagileek pisuari baino garrantzi handiagoa ematen diote nola osatuta dauden ikusteari. Bi organo dira bereziki sendagileen kezka: garunak eta birikak. Biak ondo garatuta badaude, gerorako esperantza izaten da, nahiz eta umearen pisua txikia izan. Neonatologiak urrats handiak egin ditu aurrera azkenaldian. Kasu harrigarriak ere badaude. Orain hiru aste, esaterako, Florentziako Careggi Ospitaletik (Italia) 285 gramorekin jaio zen neska bat aurkeztu zuten. Erditzea otsailean jazo zela azaldu zuten, haurdunaldiaren 27. astean, eta, lanari kezka handiz ekin bazioten ere, neska txikia egun ondo dago. Pozarren azaldu ziren mediku eta erizainak, neska txikia beren "perla" dela esanez. Ez da gutxiagorako. EGUNKARIAk Donostia Ospitaleko Neonatologia Saila bisitatu du. Leku berezia da, ume txikiz betea. "Eta umeei maitasun berezia hartzen zaie", diote erizainek, irribarretsu. Egoera zailak Tentsio handiko unerik ere izaten dela ezin dute ukatu. 500 gramo pasatxoko umeak bizi nahi eta ezinean ikusten dituzte sarritan, bizitzen hasi orduko etsitzeko bidean. Alboan, berriz, umea nahi bezala besarkatu ezin duten gurasoak egoten dira. Hipotermia eta deshidratazioa izaten dira umeon artean arazorik ohikoenak; alegia gorputzaren tenperatura ohikoa baino baxuagoa izaten da, eta ura galtzen dute. Horregatik, umetokiaren ordezkoa bilatu behar zaie. Mota bitakoak izaten dira: inkubagailuak eta irradiazio bidezko sehaska beroak. Itxiak dira lehenak, irekiak bigarrenak. Biek beroa, hezetasuna eta oxigenoa ematen dizkiete umeei, behar adina. Egun erabiltzen diren gailuek, adimentsuak dirudite. Ume bakoitzaren premiak neurtu eta horren arabera jokatzen dute. 1.800-2.000 gramo inguru dituztenean ateratzen dituzte umeak gailuetatik. Ondo bidean beren kabuz gorputzaren tenperatura kontrolatzeko gai izan behar dute ordurako. Amaren esne goiztiarra Ahal dela amaren esnearekin elikatzen dituzte umeak. Esne goiztiarra izaten da garaia baino lehen jaiotako umeen amen bularretakoa, baina oraindik behar bezala heldu gabea. Horregatik, proteina batzuk erantsi behar izaten dizkiote. Umea bularra hartzeko gai izan orduko, berriz, ama-umeen arteko harremana gogoz sustatzen dute; izan ere, amak umea bisitatzen du, umeak bularra hartu behar duen bakoitzean. Esnea hartzeko unea ez da izaten umeen eta gurasoen arteko harreman bakarra; bisita-orduei garrantzi berezia ematen diete Neonatologia sailetan, eta behar denean psikologoen laguntza ere izaten dute gurasoek, inkubagailuko laztanak gozatzeko.