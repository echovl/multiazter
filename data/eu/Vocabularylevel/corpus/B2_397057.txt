Docutec Erizainaren etxeko bisita "12 urteko mutil koskor bat naiz. Gaur sukarra daukat eta aitona-amonen etxera eraman naute gurasoek eguna pasatzera. Eguerdian erizain bat etorri da aitona-amonen etxera. Niretzat ustekabea izan da, ze orain arte erizainak osasun-zentroan edo eskolan soilik ikusi izan baititut. Inoiz entzun izan dut etxean aitonak hipertentsioa zuela, baina gaur zerbait gehiago jakin dut gaixotasun horri buruz eta baita erizainek etxeetan egiten duten lanari buruz ere. Ezagutu dudan erizainak honako guzti hau azaldu dit". Etxeko bisita Gure herriko osasun-zentroan lan egiten du eta bera da gure aitona-amonen erizaina. Bere lana ez da zentro horretara mugatzen, etxeetara edota herriko beste toki batzuetara (kultur etxera, elkarteetara, etab.) ere joan behar izaten du bere lana egitera. Erizaina etxera joatea etxean osasun- eta gizarte-arazoak dituzten pertsonei eskaintzen zaien zerbitzua da. Pertsona horiek, zenbait arazo direla medio -gaixotasun akutuak edo kronikoak dituztelako, gaixo terminalak direlako, gaixoaren zaintzaile nagusiak ere zainketak behar dituztelako...- ezin dira  osasun-zentrora joan. "Gure aitona ezin da gehiegi ibili eta osasun-zentroa urrutiegi dago. Aspalditik da hipertentsoa -gaixo kronikoa- eta lehen osasun-zentroan kontrolatu eta jarraipena egiten zioten bezala orain etxean egiten diote". Etxeko bisitan erizainak helburu hauek ditu: gaixoaren bizi-kalitatea eta autonomia mantendu edo hobetzea, zainketa integrala eta jarraitua eskaintzea, zainketa egokia izateko behar diren baliabideak eskaintzea, zaintzaileen parte-hartzea bultzatzea eta suerta litezkeen arazoei aurre egitea. Helburu horiek lortzeko, erizainak ekintza ugari burutzen ditu: konstanteak hartu, arrisku-faktoreak identifikatu, gluzemia kontrolatu, sendaketak egin...; baita ere, tentsio arteriala kontrolatu, tratamenduaren ezaugarriak baloratu, osasun-hezkuntza eman, azterketak egin, etab. Erizaintzako jarduera era egokian bideratua egoteko, ezinbestekoa da trebetasun teknikoaz gain komunikazio-mailakoa izatea.    "Erizainak aitonari ez dio tentsioa bakarrik hartu, baita ere pisatu egin du, elikadurari buruzko galderak egin eta azalpenak eman dizkio, ariketa fisiko batzuk egin dituzte, sentimenduei buruz hitz egin eta beste gauza asko egin dituzte". Etxeko bisita ez da bat-batean egiten den zeregina. Etxe batera joan baino lehenago, erizainak prestatu egin beharko du bisita hori, eta bertan fase batzuk bete: - Kaptatzea. Etxean zainketak behar dituenaren berri, erizainak familiakoen, bizilagunen, medikuen, gizarte-laguntzaileen edo zuzenean zainketak behar dituenaren bitartez izango du. - Prestatzea. Etxe batera joan aurretik, hainbat datu jakin behar ditu erizainak: helbidea, bisitaren motiboa, eraman beharreko materiala, etab. - Sarrera. Lehen aldia bada, erizainak bere burua aurkeztuko du eta poliki-poliki joango da etxe horretan integratzen, bertakoekin harreman sendoagoa lortuz. - Garatzea. Zainketak behar dituzten pertsonei zainketak eskaintzea. - Erregistroa. Etxean egindako zainketak idaztea. - Balioztatzea. Erizainak jakin beharko du bisitan zeuzkan helburuak lortu dituen ala ez. "Ez da lehen aldia erizaina aitona-amonen etxera etortzen dena, oso ongi ezagutzen ditu biak jadanik. Konfiantza handia dago beraien artean, ongi ezagutzen du etxea, eta harremana ona dutela iruditu zait. Gauza batek harritu nau izugarri: amonari ere arreta handia eskaintzea erizainak, bera omen baita zaintzaile nagusia. Honi buruz, zera esan dit erizainak...". Zaintzailea zaintzea Zaintzaile nagusia da gaixoak behar duen atentzioa koordinatzeaz arduratzen den pertsona. Halaber, gaixoaren ongizatea lortze aldera, gaixotze-prozesuarekin zerikusia duten sistema desberdinak harremanetan jarriko dituen laguntzailea da. Azken batean, gaixoaren ongizatea bere zaintzailearen ongizatearen mende egongo da. Erizainak jakin eta kontuan izan behar ditu -maiz aurki ditzakeelako-- zaintzailearen ezaugarri batzuk: berak bakarrik zaintzen al duen, prestakuntzarik ba ote duen, baliabide soziosanitario eskasak dituen, estresatua eta kezkatuta sentituko den, bere burua zaintzeko zailtasunak dituen, edota etsitzeko arriskua daukan. "Gure amona -nahiz eta seme-alabak izan, tartean nire gurasoak- ordurik gehienetan bakarrik egoten da aitonarekin; bere bizitza aitonaren inguruan egotera mugatzen da". Zaintzaileak duen funtzio garrantzitsua kontuan izanik, hori ere zaindu beharko du erizainak. Zaintzaileei bideratutako heziketaren helbururik ohikoenak hauek dira: arazoa duen pertsonaren oinarrizko beharren zainketaz jabetzea, gerta daitezkeen ondorioez konturatzea, gaixoaren osasun-egoera okertzera eramaten duten egoerei antzematea, neurri prebentiboak identifikatzea, "Zaintzailea zaindu beharrean dago, ondo zaindu nahi badu" esaldiaren garrantziaz ohartzea, zainketekin zerikusia duten ekintza batzuetan trebatzea, zerbitzu soziosanitarioak ezagutzea (nola iritsi zerbitzu horietara eta nola erabili modu egokian) eta profesionalen laguntza noiz behar den jakitea (noiz deitu modurik azkarrenean, egunean zehar ze telefonotara deitu, deia egiterakoan ze informazio eduki eta zer esan...). "Jabetu naiz ze garrantzia duen gure amonak, bai aitonaren bizitzan eta baita gurean ere. Orobat, konturatu naiz erizainak duen garrantziaz aitona-amonen zainketan. Gaur gauza berri asko ikusi eta ikasi ditut. Handitzen naizenean, nik ere etxeetara joaten den erizaina izan nahi dut". Mari Jose Alberdi. Donostiako Erizaintza Eskola, EHU * Nahi izanez gero, elkarrizketa honi buruzko ariketa-sekuentzia badaukazu Osatuz webgunean egiterik, bilatzailean 397063 idatzita.