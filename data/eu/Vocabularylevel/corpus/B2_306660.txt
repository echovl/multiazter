Docutec Amiantoari buruz jakin beharrekoak Nazioarteko adituek diote 2035. urtera bitarte 400.000 lagun hilko direla Europan amiantoaren eraginez. Arriskuak saihesteko modurik badago, ordea. Zer da amiantoa? Mineral naturalez osatutako zuntz bat da. Bost motatako amiantoa aurki daiteke izadian, baina kristolito izenekoa erabili du gizakiak gehien, eta hori da arriskutsuena. Nork ekoizten du? Kanada, Errusia, eta Hego Afrika dira munduko amianto ekoizlerik handienak. Aspaldion herrialde txiroei saltzen diete hauts pozoitsua. Zertarako erabiltzen da? Hozberoari erraz eusten dio, eta nahiko merkea da. Europan asko erabili dute siderurgian, eraikuntzan, autogintzan eta etxetresna elektrikoen enpresetan. Nor dago arriskuan? Inoiz lantokian amiantoa izan duen edonor. Zuntz horren erabilera guztiz debekatuta dago Euskal Herrian eta, orobat, Europako Batasunean. Hiru urte dira debekua indarrean sartu zela, eta, poliki-poliki, amiantoa kendu dute lantegi gehienetatik. Aurretik, ordea, leku askotan zegoen, eta langileek, gainera, ez zekiten ez amiantoa zer zer, ez zer kalte zekarren. Batez ere 70eko hamarkadan erabili zen amiantoa. Oraindik amiantoa badago? Enpresek amiantoa erabiltzeari utzi badiote ere, oraindik arriskuan daude eraikin zaharrak eraisten lan egiten dutenak, eta lantegietan, bulegoetan, etxebizitzetan eta antzekoetan mantentze eta konponketa lanetan dabiltzanak. Igeltseroak, iturginak, arotzak, argiketariak, garbitzaileak, berogailu instalatzaileak eta halakoak. Zer gaixotasun eragiten du? Asbestosia, mesotelioma eta, oro har, biriketako minbizia. Amiantoak orban modukoez betetzen ditu birikak, eta erretzailea izanez gero gaixotzeko arrisku askoz handiagoa da, adituen arabera. Zeintzuk dira sintomak? Arnasa hartzeko arazoak eta biriketako odoljarioak, ororen gainetik. Babes neurririk ba al dago? Amiantoarekin lanean jarduteko, behar-beharrezkoak dira hauts pozoitsuaren aurkako lan jantzi eta mozorro bereziak. Behin gaixotuta, zer? Minbizi sendagaitza eragiten du amiantoak, baina mantsoagoa garatuko da medikuen zaintzapean. Langilea zenduz gero, senideek hilotzaren autopsia eskatzea dute onena, enpresa auzitara eramango badute behinik behin. Kalte-ordainak jaso ditzakete, langilea lanean gaixotu zela egiaztatuz gero. Medikuek badakite zerk eragiten dituen minbizi jakin batzuk. Pleurako minbizia, kasu. Litekeena da gaixoari galdetzea non lan egiten duen. Gaixoak, bestela ere, sindikatuen laguntza eska dezake. Enpresaren aurka egiten eta lankideak ohartarazten lagunduko diote.