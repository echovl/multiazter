Docutec Nepal: zeruaren eta infernuaren artean Aldaketa handia ari da gertatzen Nepalen. Herrialdeko bake prozesuak politikaz ardurarazi ditu herritarrak, eta ziztu bizian hedatzen ari den joera liberala ekarri du. Pentsara aldaketa ere nahi dute nepaldarrek.  Nepal hitza nahitaez beste bi hitzekin lotuta dagoela dirudi: Himalaya eta sherpa. Horiexek dira, hain zuen, Mendebaldeko gehienoi etortzen zaizkigun irudiak. Hala ere, Nepal  kultur askotarikoa da eta goi mendiak bere egituraren zati txiki bat baino ez dira. Munduko mendilerro altueneko haize hotza nekez iristen da Teraiko lur lauetara; bitxia bada ere, bertan biltzen dira herrialdeko 25 milioi biztanletatik gehienak. Hogeiren bat etnia eta gizarte talde daude Nepalen eta, beraz, herrialde aberatsenetako bat da, kulturari dagokionez. Aberastasun hori, baina, gutxitan erakusten dute bidaia-agentziek, nahiz eta horrek finkatzen duen herrialdearen nortasuna. Kultur askotariko hori oso argi nabari da azalaren kolorean eta aurpegiko ezaugarrietan. Aukera oso handia denez, indiarrek bezalako begi handi eta azal iluneko herritarrekin batera begi luzexkak eta azal zuri-zuria duten tibetarrak daude. Bi mutur horien artean mailaketa handia dago; askotarikoak dira, era berean, giza taldeek erabiltzen dituzten dialektoak. Kultura ugari daude Nepalen, baina horiek guztiak homogeneizatzeko joera du Mendebaldeak. Bizi baldintza gogorrek batzen dituzte guztiak. Minduko herrialderik pobreenetako bat da Nepal, eta irauteko nekazaritzak orain hainbat mende baztertu zuen teknologia. Herritarren herenak euro bat baino gutxiago dute eguneko, eta haurren gaizkielikatze- tasa hazi egin da azken hamarkadan; Nepalgo Erresumako arorik gatazkatsuenetakoa izan da hori. Gerrilla maoistaren eta monarkiaren arteko gerra zibilak 14.000tik gora hildako eragin ditu azken hamarkadan, eta horrek areagotu egin du herrialdeko miseria. Polarizatu egin da gizartea, eta eten egin dira lagun eta senideen arteko loturak, gizartea orekatzea lortzen zutenak. «Bakea maite dugu nepaldarrek, baina gorrotoa eta desegituratze sozial eta politikoa izan dira nagusi azken hamarkadan», azaldu digu Narayan Waglek, Kantipur Daily egunkariko editore buruak; herrialdeko egunkari ospetsuenetakoa da hori. JAUZIA. Orain, baina, aldaketa iritsi da Nepalera. Haize freskoa nabari da nonahi. Bakea hurbil dela dirudi, eta, horrekin batera, bata aldaketa handia ere Nepalgo herritarren pentsaeran. Begirada serio eta sakonak irribarre bihurtu dira. Apirileko iraultzaren ondoren -milioi bat lagun baino gehiago irten ziren kalera Katmandun, hiriburuan, demokrazia eskatzeko; izan ere, 2005eko otsailean Gyanendra erregeak boterea bereganatu zuenetik, iraultzan murgilduta dago herrialdea. «Ez da bakarrik bakea lortzeko aukera; herritarren pentsaeran ere iraultza izan da. Orain gutxi arte, oso gutxi interesatzen zitzaien politika nepaldarrei; orain, berriz, gai garrantzitsua da hori; maoistei esker hein handi batean, jendea demokraziak duen garrantziaz jabe dadin lortu baitute», dio Suresh C. Chalisek, lehen ministroaren aholkulari nazionalak. Haratago doa Sushil Pyakurel, Giza Eskubideen gobernuko komisarioa: «Nepalgo iraultza hau Frantziak XIX. mendean izandakoaren parekoa da. Sistema berria finkatzen denean, estatu modernoa izango da Nepal, eta itxaropenez begiratuko dio etorkizunari, eta ez zalantzaz, orain arte bezala». Katmandun nabari den poza ez da landa inguruetara iritsi oraindik. Arroz alorren irudi ikusgarriak Erdi Arokoak bezalakoak dira. Gizon, emakume eta haurrek, lokatzetan sartzen dituzte oinak, bizia ematen dien laborea landatzeko. Aurrez, idiek lagunduta prestatu dituzte soroak, zurezko goldeak erabilita. Familia batek egun osoko lana duena ordubetean egin dezakete Euskal Herriko nekazariek, teknologia baliatuta. Gainera, arazoak gehitu dizkio gerra zibilak nekazarien bizi baldintzei, lehendik ere gogorrak zirenei. «Gerrak elkarren aurka jarri ditu senide eta lagunak, eta zatitu egin du gure gizartea, elkarren behar handia genuenean. Apirilera arte, ez ginen inorekin fidatzen. Arerioa izan zitekeen auzokoa; salatu egin zintzakeen, soldaduak edo maoistak zu hiltzera edo zure etxea erretzera etor zitezen», dio Laxmik, Rulpa eskualdean bizi den 52 urteko emakumeak. Zailtasunak areagotu egiten ditu landa inguruetako hezkuntza gabeziak, analfabetismoa %60 ingurukoa baita. Daria da horren adibide. 19 urteko neska gazte hori orain gutxi heldu zen Unicefek hornitzen duen Gorahiko erietxera, medikuek bere semea senda zezaten. Urtebete inguru zuen eta larri zegoen, leuzemiak jota. «Dariak semea mendiko petrikilo batengana eramatea erabaki zuen, sukarra zuela ikusi zuenean. Hainbat infusio eman zizkion haurrari, ezertxo ere sendatzen ez dutenak. Hark okerrera egin zuen eta, azkenean, erietxera ekartzea erabaki zuen», esan digu Anita Dahal-ek, Unicefek Dang eskualdean, herrialdearen erdialde-mendebaldean, duen arduradunak. Dariaren zoritxarrerako, beranduegi heldu zen, eta semea hiru egun geroago hil zen. Nepalgo barnealdeko eguneroko errealitate gordina da hori; haurren heriotza tasari dagokionez, milatik 70 hiltzen dira; Euskal Herrikoa halako hamabost da, beraz, Nepalgo haurren heriotza tasa. Oraingoz, bulegoetan eztabaidatzen dute Nepalen etorkizuna. Erregeari beste estatu kolpe bat ematea ez bururatzea espero dute herritarrek, ezta gerrillari su-etena haustea ere. Baikortasuna azkar ari da hedatzen, itxura denez. Sushil Pyakurelen iritzikoak dira asko: «Egonkortasun politikoak aberastasuna ekarriko du, ziur gaude».  