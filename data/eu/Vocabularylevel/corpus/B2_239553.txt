Docutec Elkartasunaren Eguna Frantziako Asanbladak iaz onartutako legegai bat da. Horren bidez, orain arte jai izandako Mendekoste eguna (maiatzaren 16a) lan egingo da aurten. Frantziako Gobernuak espero du horrela bi miliar euro biltzea, adinekoei eta ezinduei laguntzeko. Kontraerasora jo du Frantziako Gobernuak. Mendekoste eguna, hilatzaren 16a, aurrerantzean lanegun izateko erabakia sutsuki defenditzeari ekin dio Jean Pierre Raffarin Frantziako lehen ministroak. «Beste irtenbiderik ez dago», justifikatu zuen atzo, jasotako kritika andanari aurre egin nahian. Bezperan, jaiegun bat kendu izana izan zen Maiatzaren Leheneko manifestazioetako gai nagusia, Baionan eta Frantziako hainbat hiritan ere. Sindikatu guztiek bat egin dute jaiegunaren alde, eta ez dute baztertu egun horretarako grebara deitzea. Giroa ikusita, Frantziako Gobernuak publizitate kanpaina hasi du prentsa idatzian, «Elkartasun Egunaren» onuren berri emateko. Zer da? Frantziako Asanbladak iaz onartutako legegai bat da. Horren bidez, orain arte jai izandako Mendekoste eguna (maiatzaren 16a) lan egingo da aurten. Frantziako Gobernuak espero du horrela bi miliar euro biltzea, laguntza beharrean diren adinekoen eta ezinduen aldeko politikak egiteko. Zergatik sortu da? 2003ko udako beroaldi handiak agerian utzi zuen Frantziako erietxeak, zahar etxeak eta beste artatze guneak ez zeudela prestaturik halako gertakizunetarako. Datu ofizialen arabera, beroaren ondorioz 15.000 lagun hil ziren, bakarturik bizi ziren adinekoak batez ere. Nola bilduko da dirua? Kalkulu bat egin du Raffarinen gobernuak: egun bateko lanak %0,3 handituko du produkzioa, eta, hortaz, Frantziaren aberastasuna. Iazko uztailaz geroztik, Frantziako enpresei %0,3 igo zitzaien gizarte kotizazioa. Gobernuak uste duenez, enpresek egun horretan ekoizten dutenarekin berreskuratuko dute gizarte kotizazio hori. Halaber %0,3 igo dira ondarearen gaineko zergak, Herri Aurrezkia izan ezik. Lanbide liberala dutenek edo gizarte laguntzak jasotzen dituztenek ez dute ezer pagatuko. Nola banatuko da? Raffarinek agindu du bildutako dirua, «oso-osorik», Autonomiaren aldeko Elkartasun Kutxa Nazionalean (CNSA) sartuko duela. Gizarte Segurantzaren bosgarren adarra izango da CNSA. Aurten, 1,4 miliar banatuko ditu adinekoak edo ezinduak beren kabuz bizi ahal izateko programetara, 360 milioi zahar etxeak hobetzeko eta 220 milioi ezinduen artatze etxeetarako.