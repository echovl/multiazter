Docutec Barreari eskolako ateak ireki behar dizkiogu Artikulu honetan hitzaldi baten esandakoak laburbiltzen ditu. Eskolak aspergarria izateari utzi behar omen dio, umorea pertsuaditzeko modua omen. «Barreari eskolako ateak irekitzen ez dizkiogun bitartean, barregarri izaten jarraituko du». Hori adierazi zuen atzo Joxerra Gartziak EHUko udako ikastaroetan, «Umorea hezkuntzan: Hobekuntzarako gai eta bide» ikastaldian. Eskolarekin kritiko agertu zen, «8 eta 22 urte artean ikasleak mutu hezitzen ditugulako», eta irakasleei beren jarduna erakargarri eta eraginkorragoa egiteko arrastoak eman zizkien. Gizakiaren historia urtebete balitz, idazketa abenduaren 10ean asmatua izango litzateke; idazmakina Urtezahar egun eguerdian eta Internet Urteberrirako segundo batzuk falta zirela-edo. Halakoxe hausnarketak egin zituen atzo Joxerra Gartziak EHUko udako ikastaroetan, "Umorea hezkuntzan: Hobekuntzarako gai eta bide" ikastaldian egindako hitzaldian. Hala irudikatu nahi izan zuen ahozkotasunak duen tradizioa eta garrantzia, eta, hortik abiatuta, eskolak ahozkotasunari eskaintzen dion lekua eskasa dela salatu nahi izan zuen. Eskola igeri egiten ikasteko akademia berezi batekin parekatu zuen. «¿Akademia Igeri' izena du eskolak, prestigio handikoa da. Lehenengo kurtsoan uraren konposizio kimikoa ikasten dute; bigarrenean uraren historia eta bigarren zikloan hasten da jarduera praktikoa, baina urik gabe. ¿Gero, mundua deitzen den horretan sentsazio arraro bat sumatzen baduzue, bada, hori ura da. Hori sentitzean jarri praktikan hemen ikasitako mugimenduak', esaten diete ikasleei». «mutu hezitzen ditugu» Gartziaren ustean, ahozkotasunak izugarrizko garrantzia du, baina eskolak ez dio «batere garrantzirik ematen». «Eskola idatzizkoan oinarrituta dago guztiz, 8 eta 22 urte bitartean ikasleak mutu hezitzen ditugu». Ideia horretatik abiatuta, bi mundu jarri zituen parez pare Joxerra Gartziak: publizitatea eta eskola. Lehenengoa «arrakastatsua, gustagarria eta eraginkorra» eta, bigarrena, «guztiz kontrakoa», hizlariaren ustez. Zer ikasi beharko luke eskolak publizitatetik horren eraginkortasuna izateko? Hortaz jardun zuen Gartziak. Komunikazioaren muina hizkuntza dela abiapuntu hartuta, hizkuntzaren xedeak hiru dira: informatzea, pertsuaditzea eta entretenitzea. «Egungo eskola sisteman informazioaren xedea lehenesten da nabarmen; dakienak (irakaslea) dakiena jakinarazi behar dio ez dakienari (ikasleari, alegia). Informazio-emate hutsa, beraz», esan zuen. «Jardun pertsuasiboetan pertsuasiboena publizitatea da. Edozein jarduerak arrakastatsua izan nahi badu, publizitateak daramatzan estrategiak kopiatu behar ditu». Horiek hala, publizitatea irakaskuntzarako eredugarri izan daiteke hainbat gauzatan, aditu horrek nabarmendu zuenez. «Barrikaren arabera uztaiak». Publizitatean bete beharreko legea da hori, eta irakaskuntzan ere kontuan hartu beharko lukete Gar-tziak esandakoaren arabera. «Gaiaren antolamenduak entzulearen araberakoa izan behar du, norengana iritsi nahi duenaren araberakoa. Eta esateko moduak ere entzulearengana hurbildu behar du». Horrez gain, publizistek oso garbi dute berena ez dela «deskarga lana», eta irakasleek ere garbi beharko lukete, Gartziaren ustean. «Ikasleen arreta piztea irakaslearen ardura da. Irakaslea ona da dakien hori komunikatzeko borondatea eta borondate hori gauzatzeko gaitasuna baldin badauzka». «Asperlana, alferlana». Hori da publizitatearen beste muinetako bat, «gaur egun nekez pertsuaditu baitaiteke norbait entretenitu gabe». Eta entretenimenduan eta pertsuasioan jaun eta jabe da umorea. Horretara jarriak, zergatik ez erabili umoreak dakartzan abantailak eskolan? Horixe da Gartziak proposatzen duena. «Umorea ez da txiste bat kontatzea, jarrera bat da umorea, continuum bat». Baina umoreari ere neurria hartu behar zaio, finean arretagailu bat delako, entzulea gaira ekartzeko estrategia bat. Oso kontuan hartu behar da txistea egiteko orduan nor duen hartzaile. Eta gerta liteke umorearekin pasatzea eta arreta guztia txistean geratzea, «pertsuaditzeko helburua batere lortu gabe». Txistea gero esan behar denarekin lotuta egotea ere garrantzitsua da. Esaterako, Euskaltzaindiaren arauez jardun behar duen irakasleak, hala hasi dezake klasea. «Lagun nafar bat erabat triste topatu nuen lehengo batean. ¿Hainbeste denbora pilikula esaten ikasteko eta orain flim jarri diote'». Gartziaren hitzetan, «nik halako formulak erabiltzen ditut eta datozen 5 minutuetan ikasleen arreta mantentzea lortzen dut». Gainera, aldarte oneko jendea pertsuaditzen errazagoa dela frogatuta dago estatistikoki, eta txiste batek ondo goza dezake edonoren aldartea. Umoreak hobetu egiten du audientziak komunikatzaileaz duen irudia eta bai bere sinesgarritasuna ere, «eta horiek denak pertsuasioaren mesedeten dira», esan zuen Gartziak. «Zergatik ez dugu pailazoarena egiten ikasleen aurrean? Publizitate modernoak barre egiten dio bere buruari badakielako eraginkorra dela. Autoumorea oso kontuan hartu behar dugu irakasleok. Ikasleen aurrean inoiz barregarri geratu ez den irakaslea da barregarriena, dudarik gabe». -    