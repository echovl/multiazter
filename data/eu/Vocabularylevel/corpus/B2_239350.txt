Docutec Osina, landare osasungarria Osina gure artean oso landare ezaguna da. Sendabelar moduan bi erabiltzen dira: asun handia eta asunbeltza. Makina bat gauzatarako balio du: odol zirkulazioa hobetzeko, mineralak berritzeko, diabeteserako, larruazalerako... Izena Osina, Urtica dioica. Deskribapena Nork ez du ezagutzen asuna edo osina? Nahiz eta mota bakarra dagoela iruditu, era askotakoak daude. Dena den, sendabelar moduan ezagunenak hauek dira: asun handia (Urtica dioica) eta asunbeltza (Urtica urens). Biek ezaugarri berdintsuak dituzte, baina badira aldeak bata eta bestearen artean. Asun handia, esaterako, asunbeltza baino handiagoa da. Metro bete luze izatera irits daiteke. Halakoetan, zurtoin lodikote bat izaten du. Halaber, asun handien kasuan, arrak eta emeak bereizten dira. Asun beltzean, berriz, lore arrak eta emeak landare berean daude. Biek iletxo txiki batzuk dituzte zurtoin eta hostoetan; eta, horiek ukituz gero, erre egiten gara. Maiatza eta ekaina bitarte loratzen dira eta uda guztian daude loretan. Lore horiei esker berziten da arrak edo emeak diren. Urtikazioen familiakoak dira. Zer erabili Landare osoa erabiltzen da, baita zainak ere. Zertarako eta nola Organismoaren orekari eustea da bere lanik garrantzitsuena: odola, sabela, hesteak, birikak eta giltzurrunak bereziki. Horretaz gain, beste arazo batzuetarako ere erabil daiteke. Ø      Odol zirkulazioa hobetzeko eta bizkortzeko: Asuna asko erabiltzen da odolarekin zerikusia duten arazoetarako: hemorroide odoltsuak, barruko nahiz kanpoko odoljarioak, odol askoko hilekoak... Kanporako erabili behar izanez gero, egin zukua. Horretarako, hartu osin eskukada bat, eta txiki-txiki egin almeriz batean. Ondoren, ahalik eta zuku gehiena bildu oihal edo gaza txiki batean. Horrekin ondo garbitu; eta sudurrean odola izanez gero, gaza zuloetatik sartu. Edateko izanez gero, 15 minutuz egosi 40 bat gramo osin litro bat uretan. Gero, egunean hartzen joan. Ø      Mineralak berritzeko: Anemia dutenentzat oso ona da asuna. Izan ere, mineralak berritzen laguntzen du. Ø      Diabeteserako: Asunak odoleko azukre kantitatea jaisten du. Beraz, ondo doa diabetesa dutenentzat. Aipatu bezala, 40 gramo egosi behar dira litro bat uretan, eta egunean hartzen joan. Ø      Erreumarako, okerduretarako, bihurrituetarako, ziatikarako, lunbagorako...: Landare  eskukada bat hartu, eta ondoeza sumatzen den tokian ondo igurtzi. Gero, dena ondo bildu estalki batekin. Berotasun horrek odola mugiarazten du. Animalientzat ere erabiltzen da. Izan ere, erreuma duten txakurrei osin igurtziak ematen zaizkie mina deuten tokian. Ø      Ilea ez erortzeko, zoldarako eta ile ahulerako: Xanpua  edo erromeroarekin nahasitako beratzea egin daiteke osinarekin. Bestela, ileko xaboia osin urarekin kendu. Ø      Larruazalerako: Ekzemak, herpesak, pikorrak eta abar izanez gero, infusioa egin eta gaza batekin garbitu. Etxeetan egiten diren larruazalerako hainbat kremak osina dute. Noiz eta non bildu Zelaietan, etxe inguruetan, bide ertzetan, lar tartean, lur ebakietan, mendian... jendea eta animaliak ibiltzen diren tokiak ditu gustuko. Gurean oso ezaguna eta erabilia da. Gainera, erruz aurki daiteke. Ø      Jan: Osina jan egiten da. Modu askotara, gainera: beste hainbat barazkirekin nahasita, espinaka moduan gatza eta olioarekin. Tortillan jan behar izanez gero, lehenago segundo batzuk egosi behar da. Ura irakiten dagoenean, bertara bota; eta eskaldatu ondoren atera. Hori egin ostean, tortilla arrunt bat egingo dugu. Jateko, hartu ahalik eta hosto goxoenak, ederrenak eta gazteenak. A eta C bitaminez gain, burdina eta fosforoa dauzka. Ø      Zer egin: Ilea indartzeko, ipini beratzen 50 gramo zain lehor eta 50 gramo erromero pattar litro bat uretan. 15 egun igaro eta gero, iragazi eta gorde. Arratsero burua eta ilea behar bezala igurtzi, eta hurrengo goizean garbitu.