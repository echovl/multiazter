Docutec Kontuz iruzurgileek Interneten jarritako amuekin Internetek aukera guztiak biderkatu ditu, baita iruzurgileenak ere. Amua botata internauta despistaturen bat arrantzatzeko ahaleginetan ibiltzen diren marrazoak geroz eta ugariagoak dira. Gainera, estafa egiteko bideak ere areagotu egin dira eta konplexuago bilakatu. Dagoeneko, phishing izenarekin ezagutzen diren iruzurrak oso zabalduta daude sarean; zure dirua xahutzea dute helburu eta arreta handiz ibili behar da horien atzaparretan ez erortzeko. Asierrek bere bankuaren e-posta jaso du. Azken asteetan jaso duen hirugarrena da jada. Aurreko bietan, bankuko hainbat eskaintzen berri eman diote eta eskaintzak zehaztasun handiagoz ikusteko bankuko web orrialdera bidali dute. Asierrek begiratu bat eman die eskaintzei. Oraingoan, ordea, mezu larriagoa bidali dio bankuak: «Bankuko web orrialdean sartu berri dira eta zure datuak aldatu dituztela uste dugu. Egiaztatu ditzagun, mesedez, ondorengo helbide honetan klikatu eta norbait sartu ote den baieztatu». Asierrek klik egin du emandako helbidean eta itxuraz honek bere bankuaren web orrialdera eraman du, helbidea ere bera baita. Web orrialdean, bere kode ezkutua eta gainerako datuak sartu ditu, kontu guztiak behar bezala dituen jakiteko. Erantzuna Interneten ari garela behin baino gehiagotan jaso ohi duguna izan da: «Ezin izan da zure eskaera gauzatu. Zerbitzua ez dago erabilgarri. Beranduago saiatu. Barkatu eragozpenak». Azken mezu horren benetako esanahia, ordea, bestelakoa da, beldurgarriagoa: iruzurgileak baditu nahi zituen datu guztiak eta horietaz baliatuz dirua eskuratu ahal izango du Asierren bankuan. Izan ere, klikatutako helbidea tankeran bankuarenarena izan arren, ez da hala; eta web orrialdeak bankuarena badirudi ere, faltsua da. Halako kasuen aurrean, oinarrizko araua argia da: ez eman inoiz datu pertsonalik web orrialde batean, bertara zuk zeuk idatzitako helbide elektronikoaren bidez iritsi ez bazara —hots, «hemen klikatu» horiek arriskutsuak izan daitezke—. Bankuaren promozio handiren bat, egiaztapen arrunt bat edo arazo teknikoak iragartzen dituzten mezuak ere internauta engainatzeko aitzakia izan daitezke. Halaber, iruzurgileak bere harrapakinaren profila egin ohi du: hasieran, esaterako, mezua 100.000 erabiltzaileri bidaliko die, gomendio edo eskaintza faltsuren bat eginez eta kasu egiten dietenekin jarraituko du lanean. Azkenerako, agian berrogeiren konfiantza baino ez du bereganatuko eta datu pertsonalak eskatzen dituen e-posta horiei baino ez die bidaliko. Amua irensten badute, lan arrakastatsua izango da iruzurgilearentzat. Gomendioak Hona erasoak saihesteko hainbat aholku: Kontuan izan bankuak e-posta bidez inoiz ez dizula eskatuko zure datuak emateko -horretarako eskutitza bidaltzen dute-. Ez eman inoiz kode edo datu pertsonalik web orrialde batean, bertara zuk zeuk idatzitako helbide elektronikoaren bidez iritsi ez bazara. Orrialdearen helbidea http letrekin hasten bada, ez da segurua, https letrekin hasi behar du. Behean, orrialdea segurua dela ohartarazten digun giltzarrapo itxurako ikonoa ote duen begiratu. Are gehiago, bertan bi klik eginez gero, irekiko zaigun leihoan agertuko den helbideak goiko barran azaltzen dena izan behar du. Konfiantzazko ordenagailua erabili, datu pertsonalak sartzeko ez erabili ordenagailu publikoak. Nabigatzailea eta antibirusak eguneratu. Segurtasun maila desberdineko hiru pasahitz desberdin eduki. Mezua benetakoa ote den bankuarekin egiaztatu. Ordainketa modu seguruak erabili -transferentzia, errenboltso bidezkoa, kreditu txartela-. *** laburtua: http://www.argia.com/online/htdocs/online.htm  