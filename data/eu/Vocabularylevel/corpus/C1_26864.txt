Docutec Antibiotikoekiko erresistentzia Albiste honetan ikerketa batzuk azaltzen dituzte. Antibiotiko gehiegi erabiltzeak horien eragina gutxitu du. Erredakzioa/donostia Munduko Osasun Erakundearen arabera (MOE), gizakia antibiotikoekiko erresistentzia lanjerosa garatzen doa eta,  botiken eragina oztopatzeaz gain, gaitz hilgarrien aurrean babes gabe utz dezake. Ikertzaileen ustez, eztarriko minaren aurkako antibiotiko gehienak alferrekoak dira. Benetako beharra ez dagoen kasu askotan botikak agindu egiten direla esatea ez da berria. Orain, ordea, EEBBetan egin ikerketa batek azaldu du medikuek zintzurreko mina dutenei antibiotikoak agintzen dizkietela, gehienentzat tratamendu erabat ezegokia izan arren. Egun berean —atzo—MOEk ohar bat kaleratu zuen gizakia antibiotikoekiko erresistentzia maila lanjerosak garatzen ari dela zioena. Erresistentzia horrek gaitz hilgarrien aurrean zaurgarri utz dezake gizakia. Munduko Osasun Erakundearen esanetan, zenbait herrialdetan tuberkulosi-mota batzuek erresistentzia garatu dute bi botikarik eraginkorrenen aurka; ber gisan, malariaren kontrako botika batzuk ia alferreko bihurtu dira parasitoek beren defentsak moldatu ondoren. MOEko zuzendari Gro Harlem Bruntlandek adierazi zuenez, «antibiotikoak XX. mendeko aurkikuntzarik behinenak izan dira. Mirari mediku horiek babestu ezean aro post-antibiotiko baterantz joan gintezke, eta infekzio sendaezinen arriskuak aurrerapen mediku eta kirurgiko askoren azpiak jan ditzake». Medikuak, presiopean EEBBetan Anbulatorioetako Artatze Medikuak (AAM) egin du ikerketa eta Journal of American Medical Association aldizkariak karrikaratu du. Diotenez, sendagileak presiopean izaten dira eriei antibiotikoak agintzeko; gaixo horiek, gainera, hori espero dute medikuengandik. Ikerketaren arabera, eztarri mindu bat osatzeko erabili ohi diren penizilina eta erythromyzina baino 20 eta 40 bider gehiago balio dute botika horiek. Randall Stafford ikertzailearen aburuz, «arazo biralak tratatzeko aurretik penizilina eta erythromyzina hartu zituzten eriek, segur aski ez zuten onurarik izango, eta eztarriko mina berriz agertzean, aurreko esperientzia ikusirik, baliteke antibiotiko berrien beharra sumatzea». Hortik etor liteke mediku askorengan egiten den presioa. Erreakzio alergikoen sortzaile Ikerketa buru eta Massachussetseko (EEBB) Ospital Orokorreko doktore Jeffrey Linderrek jakitera eman zuenez, «arnasketa aparatuko goi aldeko infekzio bategatik —zintzurreko mina barne— medikuarengana jotzen baduzu, hamarretik bederatzitan ez lizuke antibiotiko bat agindu beharko». Azkenik, ikertzaileek ohartarazi dute antibiotikoak sobera baliatzeak, botika horiekiko erresistentzia garatzeaz gain, erreakzio alergikoak eragin ditzakeela. Alferrekoak diren arren antibiotikoak agintzen dituzte EEBBetako Anbulatorioetako Artatze Medikuak 1989 eta 1999 artean egin inkestak dioenez, eztarriko mina zuten gaixoen %73ri antibiotikoak agindu zitzaizkion. Alta, bakterioen infekzioak eragin eztarriko minetan %10ean baino ez dira lagungarri antibiotikoak. Kasu gehienak birusek eragindakoak izaten dira, eta horien aurka antibiotikoek ez dute zereginik. G. Harlem Bruntland MOEko zuzendaria: «Mirari mediku horiek [antibiotikoak] babestu ezean, aro post-antibiotiko baterantz joan gintezke»