Docutec Lazkaoko jauna eta Gipuzkoaren sorrera Erdi Aroaren amaiera arazotsua izan zen Europa osoan. Gerrak eta gosea edonon. Jendearen biziraupena, bataz beste, 30 urtekoa zen. Europan Ehun Urteko Gerra. Euskal Herrian, Ahaide nagusiak liskarrean. XI. mendean "Iputza" deituriko lurraldea, Gipuzkoaren deitura zaharra, bi zatitan zegoen banatuta: itsas aldea eta barru aldea. Historiagileek diote Andatza, Ernio eta Izazpi mendiak zirela bi eskualdeen muga. Barne aldean Lazkaoko jaunak agintzen zuen. Gipuzkoak 1200. urtean Nafarroaren parte izateari utzi zion. Ondorengo mendeetan Gaztelako erresumaren menpe jarri zen. Alfonso XI.ak, Gaztelako erregeak, ikusirik San Adrianetik pasatzen zen Oriako bidea ekonomikoki oso garrantzitsua zela, Tolosa, Villafranca eta Seguran hiribilduak fundatu zituen. Erdi Aroko euskal gizartean esan ohi da odolezko senidetasunak lotzen zituela giza harremanak. Euskaldun guztiak "nobleak" ziren eta bertan bizitzeko "Aitonen seme" izatea ezinbestekoa zen. Ahaide nagusien arteko harremanetan, ez dirudi anaitasun handirik zegoenik. Guztiek boterea zuten gose. Gipuzkoan Ahaide nagusien bi bando zeuden: oinaztarrena eta ganboatarrena. Oinaztarrak (Muxika-Butron, Lazkao, Loiola, Yartza, Berastegi eta Amezketako jaunak) Gaztelaren aldekoak ziren. Ganboatarrak (Olaso, Gebara, Zarautz, Zumaia eta Zegamako jaunak) Nafarroako erregearen aldekoak. Bando hauetako jaunen jokaera beste lurraldeetako buruzagi feudalen antzekoa zen. Beraien artean izugarrizko triskantzak eta mendekuak eman ziren. Kasu batzuetan erregeak berak nahikoa lan izaten zuen jauntxokeriak mugatzen. Armagizon ugari zituen bere zerbitzuan eta herritarrei eta nekazariei errenta handiak eta hamarrenak kobratu ohi zizkien babesaren truke. Lazkaoko jaunek inguruko herriekin auzi ugari izan zituzten, batez ere Ataunekin. Lazkaoko jauna Ahaide nagusirik aberatsenetakoa zen eta Gaztelako erregearen ordezkari Gipuzkoan. Gaztelaren interesak defendatzeagatik Valmedianoko markes eta Infanterriko duke tituluak eman zizkion erregeak. XI. mendean azaltzen da lehen aldiz Lazkao izena Gipuzkoako historian. Lazkaoko jauna jatorriz nafarra zen. Artzaina lanbidez. Gipuzkoaren sorreran ezinbesteko garrantzia zuten artzaintzak eta abeltzaintzak. Bere ardura Gipuzkoa eta Nafarroaren arteko mugak zaintzea zen. Lehen Lazkaoko jauna Muruatarra izan zen. Bera jabetu zen Lazkaon zegoen dorretxeaz. Ez dago garbi noiz etorri zen bertara. Muruatarren leinua oso gerrazalea izan zen. "Lazkaoko bi jauregietako 21 belaunaldiren apunte historikoak" liburuan, Pello Joxe Aranburuk xehetasun ugari azaltzen dizkigu lazkaotarren botere-hedapenari buruz. Lazkaoko jaunen historiari Lopez Gartzia Muruak eman zion hasiera XIV. mendean. Berak agintzen zuen Aralarko larreetan. Pertsonaia kontraesankorra. Nafarroako Karlos II.aren basailu izan zen. Erregearekiko harremanak onak ez izan arren, Normandiako gerran bere alde borrokatu zen. Eta behin baino gehiagotan epaitua izan zen ganaduak lapurtzeagatik. Juan Lopez Lazkaokoak XV. mendean frantziarrak menderatu zituen Hondarribian. Garaiko idazlanetan azaltzen denez, Gabon Gauez ganboatarrek bere Lazkaoko etxeari su eman zioten eta bertako morroiak eta hamabi urteko anaia hil egin zituzten. Ganboatar erasotzaileak Azpeitira iritsi baino lehen, Lazkaoko eta Beasaingo Yartza jaunek beren armadunekin gaizkileak atzetik harrapatu eta guztiak akabatu omen zituzten. Lazkaoko Felipe, Aizkorriko San Adrian baselizan bataiatu zuten, Gaztelako Felipe Ederra eta Joana Eroa printzeak izanik bere aita-ama pontekoak. XIV-XV. mendeetan Lopeztarren sendiak agindu zuen Lazkaoko jauregian. XVI-XVII. mendeetan Amezketarrak nagusitu ziren eta XVIII. mendeaz geroko belaunaldia Arteaga sendiarena izan zen. Lazkaoko Jaunak Goierrin Gaztelako erregeak hiribilduak egiteko baimena eman zien gipuzkoarrei. XVI. mendearen bukaeran, Goierriko Udalak, beraiei zegozkien arazoak konpontzeko, bi herriren inguruan elkartu ziren. Segurako hiribildura atxiki ziren Zerain, Idiazabal, Legazpi, Ormaiztegi eta Mutiloa. Villafrancakora Lazkao (Areria), Ataun, Beasain, Zaldibia eta Itsasondo. Ordizia-Villafrancan bildutako Udalek Bozue Txikia elkartea osatu zuten. XVII. mendean, Gaztelakoa egin zen. Goierrin benetako boterea Lazkaoko Jaunak zuen. Bere eragina izugarria zen, Aralarko larraldeak banatzerakoan, Goierriko basoak eta lurrak ustiatzerakoan eta nekazarien eta errotarien baldintza sozialak eta ekonomikoak erabakitzerakoan... Nekazariek lantzen zituzten lur asko eta asko markesarenak ziren. Lazkaoko oinetxeak Gipuzkoan, Nafarroan, Araban, Errioxan eta Gaztelan zituen ondasunak. Valmedianoko markesak Goierriko herri ezberdinetan berrogei bat eraikin zituen. Ataunen hogei bat etxe edo baserri, burdinola bat, Markesane deituriko basoa eta bi errota. Iurre, Igartza eta Legazpian burdinolak; Haron mahastiak. Goierri inguruko elizetako hamarrenak kobratzeko eskubidea zuen. Markesa Lazkaon bizi arren, Ataunen ere berak agintzen zuen. Ataungo Udalak ez zuen indar armaturik Nafarroatik sartutako gaizkileei aurre egiteko eta eginkizun hori markesak betetzen zuen. Ordainetan, herritarren zenbait ondasun ustiatzeko baimena zuen. Urteak pasa ahala, markesa geratu zen herriko zenbait baso eta lurrekin. Gaur egun bera da Lizarrustiko Markesane basoaren jaun eta jabe. Ataundarrak behartuak zeuden garia markesaren errotan ehotzera. Legazpia, Zumarraga, Lazkao, Ataun, Idiazabal, Zaldibia eta Olaberriako bikarioak Lazkaoko markesak izendatzen zituen.Maria Amezketa anderea Valmedianoko markesen artean pertsonaiarik interesgarriena Maria Amezketa andrea izan zen. Kultura eta erlijiotasun handiko emakumea. Bere liburutegian, Santa Teresa, Loiolako Inazio eta San Juan de la Cruzen liburuak zituen, besteak beste. 1613an Donostiako Antonio Okendo almirantearekin ezkondu zen. Berehala geratu zen alargun. Seme-alabak ere nahiko gazte hil zitzaizkion. Emakumea bakarrik geratzean, Donostia utzi eta Lazkaora itzuli zen bizitzera. Goierrin lanik ez zitzaion falta izan. Lazkaoko etxearen ondasunak, gehi senarrak Donostian eta Gaztelan zituenak kudeatu behar izan zituen. Mariak urte gutxitan jabego guztia aztertu eta notaritzan idatzita jarri zuen. Maria Amezketak Santa Ana Bernarden monasterioa eta Santa Teresa karmeldarren monasterioa fundatu zituen. Lazkaoko markesaren jauregia eta San Migel, herriko parrokia, bere garaian eraikiak izan ziren. Gastu horiek egiteko Unanoan, Ataunen, Etxarri Aranatzen, Hernanin... kobratutako errentaz baliatu zen. Onuradun asko izendatu zituen: Irantzuko monasterioa, Zubikoetako jauna eta abar. Bere testamentuan idatzita utzi zituen Lazkaoko etxearen oinordekoek bete behar zituzten arauak: Jauregiaren ondasunak ezin ziren saldu, zatitu eta hipotekatu; Valmedianoko markesaren oinordekoa izan nahi zuenak Lazkao deitura onartu behar zuen; ezin zen erlijioso edo sekta bateko inor Lazkaoko Jauregiaren oinordeko bilakatu. Maria, bere azken urteetan, Santa Ana komentuko serora izan zen. Senar-emazteen gorpuak komentuan bertan daude lurperatuta.Arte-ondarea Markesaren jauregiak, parrokiak eta bi komentuek eraikin-multzo ederra osatzen dute. San Migel eliza, XVII. mendekoa da. Neoklasiko estiloko erretaula du. Egun beneditarren komentua dena eta Zistertar Bernarden komentua XVII. mendeko eraikin neoklasikoak dira. Urte batzuk geroagokoa da Lazkaoko Jauregia. Herreriano estiloko ezaugarriak ditu eraikinak. Bi alboetan dorreak. Sarrerako ate nagusiaren alde banatan zutabe jonikoak. Fatxadan nobleziaren armarri bikaina. Goiko leihoaren apaingarriak, atekoen berdinak. Lehen solairuan areto nagusia eta logelak daude. Barruko patio karratuak inguruan galeriak ditu eta erdian iturria. XX. mendearen hasieran, Goierriko industrializazioaren lehen urratsak eman zirenean, Lazkaoko Jauregiaren oinordekoak ez ziren urruti ibili. Arteagatarrek Iurreko beraien burdinola itxi ondoren, Fabrika Handiaren (CAF) sorreran parte hartu zuten. Duela hogei bat urte Lazkaoko markesak Ataungo eta Lazkaoko baserriak beraien maizterrei saldu zizkien.