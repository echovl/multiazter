Docutec Larrosa zimelak Lancômek zokoratu egin du larrosa. Produktu garestienetatik eta aldizkarietako iragarkietatik izan ezik, baztertu egingo du sinboloa, eta emakume gaztearentzat erakargarriagoa izango den beste diseinu bat prestatu du. IGOR ESTANKONA / Euren esanetan, «sormen handiko emakume kementsu batek presaz idatzitako sinadura» izango da markaren zedarria, o-aren gaineko azentu zirkunflexu okerrarekin, lehengo zorroztasunak iradokitzen zuen patxada eta gelditasuna alde batera utzita eta, badiotsuet, bide batez larrosa zaharra alboratuta. Dylanek ere kantatu zuen, txapel zurian luma jarrita, may you stay forever young, beti gazte izatea opa dizut. Grafologoek atsegin dute, antza, zirriborro berria, eta naturalagoa ei da, emozionalagoa, oldarkorragoa. Berrikuntza edo ezer ez, gazteak edo inor ez. Edo gazteak ez badira, izan daitezela galdutako gaztetasunaren bila alferrik ari diren horiek guztiak, aurretik konplexuz egoki bete dituztenak, erlojuaren orratzak kremarekin moteldu guran ari direnak, zimurren eta denboraren grazia ikusteko gaitasuna ebatsi dietenak: umetan, eta baita orain ere guztiz zoratu ez bagara, haragikoitasunez begiratzen genituen gorputz bete-beteak zein, osterantzean, gozagarriro iharrak. Ez dit bat ere ardura marketinaren guruen usteak, baina ez didazue seguruenik kontra egingo esaten badut gaztetasuna gurtzen dela gaur egun, beste garai askotan legez, baina modu gartsuagoan. Askoz gartsuagoan. Gorputz gazteak, ordea, ezin ditu urteek ematen duten eskarmentua, patxada eta jakituria gorde. Ontzi zaharretan gordetzen da hori guztia. Eta hain zuzen hori da inposatu gura duten paradoxa, sexualki nortuak eta segurantzaz beteak dauden gorputz gazteak. Kontraesan izugarri horren menpe geratzen ari gara, gazteei ez direna direla sinestaraziz, eta helduei izan ez ziren hartara itzul daitezkeela pentsaraziz. Batzuk ez dute pazientziarik ez nera bezarorik, besteek ez dute sosegurik aurkitzen heriotzerantz daraman ibai lasaiaz gozatzeko. Eta hain da luzea bizitza, non laburra iruditzen baitzaigu.