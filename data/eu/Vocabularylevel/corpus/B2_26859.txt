Docutec Joaquin Duran: «Zurrunga apnearen sintoma izan daiteke» Lo gaudela izan ohi ditugun arnas etenaldiak azaltzen ditu sendagileak. Horien sintomak eta ondorioak ere zehazten ditu. ARANTXA IRAOLA/ Lorik egin ezinari buruz asko daki Joaquin Duran sendagileak; iragan astean askoz gehiago ikasi ahal izan zuen, Txagorritxu erietxean loaren apneari buruzko ikastaroa zuzendu baitzuen. Iragan astean Gasteizko Txagorritxu erietxean mundu osoko ikertzaileak elkartu ziren loaren apneari buruz mintzatzeko. Gaitzaren nondik norakoak Egunkariari erietxe horretako Loaren Unitateko buru Joaquin Duranek eman dizkio. Hitz bitan azal daiteke zer den loaren apnea? Zer gertatzen zaie gaixotasunak jotakoei? Gaixoek lo daudela hainbat etenaldi izaten dituzte, eta une horietan arnasa hartzeari lagatzen diote. Gau batean zenbat aldiz gerta dakieke hori? Ehunka aldiz. Baina gaixoak ez dira etenaldi horiez jabetzen, ezta? Gehienetan ez dira konturatzen. Batzuetan, etenaldia oso luzea bada, iratzar daitezke, baina kasurik gehienetan ez. Garuna gai izaten da gaixoa guztiz esnatu gabe eztarriko giharrak askatu eta arnasa itzultzeko. Baina oso ondorio gaiztoak dakartza horrek ... Bai. Beraiek ez dira jabetzen, baina gaitzak jotakoek lo arina izaten dute oso, eta ez dute atseden ondo hartzen. Ondorioz guztiz akituta aurkitzen dira, ezertarako gai ez direla. Esaterako, logure handia izaten dute. Horrek arazo handiak ekar dakizkieke... Bai noski, adibidez, sarritan pertsona horiek lanean ez dira behar bezala moldatzen, oso nekatuta sentitzen baitira. Auto istripuak izateko arriskua ere asko handitzen da beraien artean, zehazki %700 aldiz handiagoa izaten da. Nekea ez da loaren apnearen ondorio bakarra, ezta? Ez. Gaixo horiek gauetan jasaten duten oxigeno faltaren eraginez beste hainbat ondorio txar ere izaten dituzte. Izan ere, gorputzeko zenbait organo latz erasaten ditu oxigeno faltak, eta horregatik maiz gaitzak jotakoen artean bestelako hainbat arazo ere agertzen dira: hipertentsioa, bihotzeko gaitzak... Urte askotan ezezaguna izan da gaitz hau, ez da hala? Hein batean bai. Orain hamarkada batzuk ekin zitzaion ikertzeari. Zein dira gaixotasuna diagnostikatzeko sintoma garrantzitsuenak? Bi dira. Batetik gaixoak zurrunga egiten duen ikusi behar da. Zurrunga, batez ere, etenez josia bada, apnearen sintoma nabarmena izan daiteke, kontuan hartu beharrekoa. Halaber, pertsona bat ustez lo ordu asko egin arren neka-neka eginda aurkitzen bada, medikuari bisita egitea komeni da... Gaixotasuna sendatzen al da? 1981. urte arte ez zegoen tratamendu egokirik. Gaixorik larrienei trakeotomia bat egiten zitzaien, eztarrian zulo bat. Baina gaur egun aparailu txiki bat bada, kasurik gehienetan oso eraginkorra. Aurpegian ipini beharreko mozorro bat da, zapata kaxa erdi baten neurriko aparailuari lotua... Deserosoa al da? Ohitu arte denbora pixka bat behar izaten dute gaixoek, baina kasurik gehienetan azkar ohitzen dira. Aparailua erabiltzen hasi eta berehala bizitza guztiz aldatu zaiela esaten digute. Onera.