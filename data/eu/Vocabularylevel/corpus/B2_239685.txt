Docutec Mutua Hitzaren erreinuan, hitzik egiten ez duena bihurtu da printze. Ingalaterran agertu da, bustita. Inork ez daki nor den. Eta horrek bihurtu du interesgarri. Denok jakin nahi dugu zein den bere izena. Ze jatorri duen. Askotan damutu izan naiz hitz egin dudalako, inoiz ez isilik geratu naizelako». Esaldi hau Xenocratesek esan zuen. Bazekien zertaz ari zen. Hitz egin. Berba egin. Behin eta berriz. Zer esaten den kontuan izan gabe. Besteen iritzia zein den entzun gabe. Gaur egun askoz inportanteagoa baita esatea, entzutea baino. Hala dirudi behintzat komunikabideei erreparatuta. Telebistan, esaterako. Edozein ordutako edozein tertulia edo mahainguru. Jendeak esan egiten du, edozer, lasai asko. Esan nahi genuena esan aurretik ondo neurtzea komeni zela gomendatzen zen garaia ahaztuta dago. Iragana da. Bizi dugun garaiotan hitza duena da errege. Zenbat eta aukera gehiago izan berba egiteko, hobe. Zenbat eta jende gehiagoren aurrean hitz egin, are eta indartsuago zara. Eta, bitxia, hitzaren erreinuan, hitzik egiten ez duena bihurtu da printze. Ingalaterran agertu da, bustita. Ez du batere hitzik egin. Inork ez daki mutua ote den. Nahi ez duelako ez duen berba egiten. Erotua ote dagoen. Berak, pianoa jotzen du. Pianoa du eztarri. Musika da bere hizkuntza eta notak dira berak ezagutzen duen hiztegiko hitz bakarrak. Inork ez daki nor den. Eta horrek bihurtu du interesgarri. Denok jakin nahi dugu zein den bere izena. Ze jatorri duen. Guztiok entzun nahi dugu bere ahotsa. Mutua Jainko bihurtu da kontakatiluen lurraldean. Mingainik gabeko gizonak ahotsik gabe utzi ditu hizlariak. Eta, bat-batean, ezerezetik atera den mutil honek, ezinezkoa posible egin du. Ezer esan nahi ez duen pertsona baten ahotsa izatea une honetan diren albisteen artean albiste nagusi. Eta, estreinakoz apaldian, entzuteak indarra hartu du. Mutuak entzule apasionatu bihurtu ditu ixilik egoten ez zekitenak. Ipuinetan bezala.