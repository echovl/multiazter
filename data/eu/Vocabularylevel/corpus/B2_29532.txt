Docutec Arrosaren arrakastaren gakoak Txutxumutxuen saioek eta 'reality show' programek oso harrera ona dute Euskal Herrian. Azkeneko urteetan ikuslea kate gehiagoren artean aukeratzeko moduan da, baina eskaintzen zaion programazioak ez du kalitate handirik. Hego Euskal Herrian Tele5 kate pribatua da gehien ikusten dena (%25) eta zazpi puntu inguru ateratzen dizkie TVE1, Antena3 eta ETB2ri. Tele5eko Gran Hermano VIP, Aquí hay tomate eta Crónicas marcianas saioak, esaterako, asko ikusten dira Araban, Bizkaian, Gipuzkoan eta Nafarroan; zenbaitetan, Espainian baino gehiago. Dena dela, Matxalen Garmendia EHUko Kazetaritza Fakultateko Soziologia irakasleak dioenez, audientzia datuak sinplifikatzeko ohitura dago: "Ez da onartu nahi azken batean telebista eskaintza mugatua dela. Bestetik, ikusleok daukagun jokabidea ez da arrazionala, ohitura hutsez pizten dugu telebista", dio Garmendiak. Telebista kate pribatuak martxan jarri zirenetik, ikuslearen ereduak galdu dira. "Gehienetan kateak saiatzen dira ikusle unibertsala erakartzen, alegia, edonorentzat erakargarria izan daitekeen saioa egiten saiatzen dira. Frogatua dago Esta es mi gente moduko saioak milaka haurrek ikusten dutela", adierazi du EHUko irakasleak. "Programen edukia hain da oinarrizkoa edonork uler dezakeela eta ikuslearen aldetik ez du arreta handirik eskatzen". Hainbat ikerketatan frogatu izan denez, ikusleak telebistan entretenimendua bilatzen du. Gainera, ikusle askorentzat, telebista atsedenerako aitzakia da. Jende askok, lasai egoteko, automatikoki telebista pizten du. "Bestalde, azken boladan telebista eta komunikabideak oro har politika gaien eztabaidagune izan beharrean pertsona ezagunen bizitza pribatuaren erakuslekua bihurtu dira. Hor prentsa arrosako saioek lehentasuna dute", azaldu du soziologoak. "Bizitzaren pribatizaziorako joera" Bestalde, Matxalen Garmendiaren esanetan, kontuan hartu beharreko beste joera bat bizitzaren pribatizazioa da. "Jende gehienak denbora gehiago ematen du etxean kalean baino. Hala, bada, askotan ezagunagoak ditugu telebistan agertzen diren pertsonak eta beren gorabeherak gure auzokoak baino". Euskal Herrian txutxumutxuetarako joera beti egon dela uste du soziologoak, baina orain joera hori erabat bideratu da telebistako pertsona horiengana. Programa arrosak oso errentagarriak dira kateentzat, edozein ikusle mota erakar baitezakete. "Ikusteko saio erosoak dira, ez dute arreta handirik eskatzen, eta ez dute menpekotasuna sortzen. Azken batean, aukera urria da, eta horregatik jotzen da asko halako saioetara. Baina ez dut uste euskaldunen zaletasuna hain handia denik", gaineratu du Garmendiak.