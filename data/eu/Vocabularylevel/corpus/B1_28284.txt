Docutec Bidaiatzeko ohiturak: estatistikak Albiste labur honetan estatistika datu batzuk datoz. 2001 urtean zenbat bidaiatu zuten Gipuzkoar, Bizkaitar eta Arabarrek azaltzen du. Biztanleen %62k bidaiaren bat egin zuten 2001ean EAEn. Eusko Jaurlaritzako Industria, Merkataritza eta Turismo Sailak egindako ikerketaren arabera, Arabako, Bizkaiko eta Gipuzkoako biztanleen %62k gutxienez bidaia bat egin zuten 2001. urtean. Bidaia horietatik %58 turistikoak izan ziren . Oporretarako ohikoak diren garaietan egin zituen jendeak bidaia gehien. Urte osoan egin ziren bidaien %87 udan egin ziren, ekaina eta iraila artean. Hilabete horien artean, ekainean izan zen igoera handiena. Hala ere, abuztua izan zen jendeak bidaiatzeko gehien aukeratu zuen hilabetea. Izan ere, urteko bidaien %38 orduan egin zituzten. Aste Santuan ere jendeak bidaiatzeko ohitura izaten jarraitzen duela erakutsi du ikerketak, apirilean egin ziren bidaien %30 jaiegun horietan egin baitziren. Izan dira, hala ere, 2001ean bidaiarik egin ez zuten biztanleak. Ez bidaiatzeko aipatzen duten arrazoi nagusia lana izan ohi da. Hala ere, egoera ekonomikoak eta osasunak ere pisu handia izan zuten bidaiatu ezin izan zuten pertsonen artean. Bidaiariaren ezaugarriak Jaurlaritzako Turismo Sailak, 2001. urtean bidarien bat egin zuten lagunen ezaugarriak ere ikertu ditu. Bidaiarien batez besteko adina 38 urtekoa izan zen. Heziketa maila kontuan hartuta, goi mailako ikasketak dituzten pertsonek bidaiatzen dute gehien. Unibertsitate ikasketak egiten ari diren edo egin dituzten pertsonen %68k bidaiaren bat egin zuten 2001. urtean; ikasketak ez dituztenen, berriz, %35era jaisten da portzentaje hori. Ikerketaren arabera, emakumezkoek ohitura gehiago dute bidaiatzeko gizonezkoek baino. Hala ere, aldea oso murritza da arlo horretan. Izan ere, egindako bidaien %51 emakumezkoek egin zituzten, eta %49 gizonezkoek.  