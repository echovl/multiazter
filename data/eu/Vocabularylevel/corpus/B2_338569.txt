Docutec Palpitazioak, ba ote kezkatzeko arrazoirik?/1 Palpitazioak edo bihotz-taupadak nabarmenak edonor kezkatzeko moduko sintoma dira. Baina, egia esateko, kasurik gehienetan ez daukate aparteko larritasunik. Sarritan gertatzen direnean, edota beste sintoma batzuekin batera agertzen direnean (zorabioa, pultsua asaldatua, etab.), orduan bai, hobe dugu medikuarengana joatea. Palpitazioak, arritmiak edo takikardia? Nahiko nahasian erabiltzen diren arren, ez dute arazo bera izendatzen. Zer esan nahi du zehazki horietako hitz bakoitzak? Palpitazioak Sintoma bat dira, alegia, pazienteak sentitzen du bihotza ez doala erritmo normalean. Arritmiak Erritmoaren edozein asaldura. Takikardia Bihotza azkarregi doanean. Bradikardia. Justu kontrakoa, hau da, bihotza motelegi doanean. Normalean bihotzaren taupadak oharkabean pasatzen dira, eta ez gara konturatu ere egiten. Bihotzak taupadak ohikoak ez diren intentsitatearekin edo erritmoarekin egiten dituenean bakarrik nabaritzen ditugu. Horri esaten zaio palpitazioak edukitzea. Zergatik sortzen dira palpitazioak? Bihotza muskulu bat da, eta bere barruko odola arterietarantz kanporatu eta bultzatzeko modu erritmikoan uzkurtzen da. uzkurdura horien erritmoa aldatu egiten da pertsona batetik bestera, baina, oro har, minutuko 60-90 taupada bitartean egiten ditu. Uzkurdura horiek azkartzen edo moteltzen direnean, edo baita erritmo irregularrean gertatzen direnean ere, orduantxe egiten dira nabarmen, eta konturatu egiten gara. Antsietatea Kasurik gehienetan, palpitazioak aldaketa edo asaldura emozional baten ondorioz gertatzen dira. Antsietateak, beldurrak edo estresak palpitazio-krisi bat eragin dezakete. Normalean, krisiek minutu gutxi batzuk irauten dute, eta ez dute ondorio larririk edukitzen. Kafea, alkohola, tabakoa Kafea, te beltza, alkoholdun edariak, tabakoaren nikotina, eta gisa horretako substantzia estimulatzaileak gehiegi hartzeak bihotzaren erritmoa alda dezake. Baita kokaina bezalako drogek eta zenbait pilulak edo botikak ere. Gaixotasunen sintoma gisa Anemiak, hipertiroidismoak, hipogluzemiak edo sukarrak berak ahalegin gehigarria egitera behartzen dute bihotza, eta, horrexegatik, palpitazioak ager daitezke. Botikak, sendagaiak Azkenaldi honetan palpitazioak izan badituzu, irakur itzazu arretaz hartzen ari zaren medikamentuen prospektuak, gerta daiteke-eta botika batzuek (artritisaren edo depresioaren kontrakoek, hormona tiroideoek, etab.) palpitazioak eragitea. Bihotzeko arazoak Azkenik, bihotzeko patologia batzuen sintoma ere izan daitezke palpitazioak. Bihotzeko taupadak bizkorregiak izan daitezke, motelegiak edo arritmikoak. Zer egin behar da? Lehen esan bezala, palpitazioek kezka eta urduritasuna eragiten duten arren, normalean, inolako beste sintomarik agertzen ez bada, ez dago beldurtzeko arrazoirik. Palpitazioekin batera pultsua asaldatzen bada, minutuko 120 pultsazio kontatzen baditugu, adibidez, edota erregularrak izan ordez erabat arritmikoak baldin badira, medikuarengana joatea komeni da. Palpitazioak, ba ote kezkatzeko arrazoirik? J. Agirre. (Zientzia.net) Elhuyar aldizkaria, 2004-01-01 (1. zatia)