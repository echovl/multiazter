Docutec Gizonek emakumeek baino lo gehiago egiten dute Nafarrak Espainian egindako lotien sailkapeneko buru dira, egunero lotan hamar ordutik gora ematen dutenen portzentajerik altuena dute eta. Estatistika-ikerketa batek agerian utzi du, beste behin, gizon eta emakumeek desberdin jokatzen dutela, ohe-kontuei dagokienez behintzat. Ikertzaileek, ostera, batzuek eta besteek loari ematen dioten denbora aztertu dute orain. Kontua zera da: Espainiako Estatistika Erakundearen (INI) arabera, gizonezkoek emakumezkoek baino gehiago lo egiten dutela Estatuan. Ikerketa izugarri zehatza da, gizonezkoek egunero 7,87 orduz lo egiten dutela erakusten baitu; eta emakumezkoek, 7,69. Denok ulertzeko moduan esatearren: gizonezkoek 7 ordu eta 52 minutu pasa ematen dute lotan; eta emakumezkoek, 7 ordu eta ia 47 minutu. Hau da: lehenbizikoak ia bost minutuz nagusitu dira sailkapen horretan. Hori bai, ikerketa egin duten jakintsuek ez dute argitu zertan aritzen ote diren ohean bakarrik ematen dute tarte laburrean. Beste datu esanguratsu bat: gizonezkoei dagokienez, Nafarroan, Balearretan, Kantabrian, Aragoin, Murtzian eta Extremaduran egunero zortzi ordu baino gehiago lo egin dute, batez beste. Emakumezkoak, aldiz, ez dira inon kopuru horretara heltzen. Are gehiago, loari hamar ordu baino gehiago ematen dizkiotenen artean ere gizonezkoak dira nagusi (kopuru osoaren %14,67; emakumezkoen artean, berriz, %12,93 besterik ez dira iristen muga horretara). Emakumezkoek sei ordu baino gutxiago lo egiten dutenen artean besterik ez dute irabazi (%8,55 gizonen %5,27ren aldean) Nafarrak, lotienak Ikerketaren egileek autonomi erkidegoka ere aztertu dituzte datuak. Eta hona ondorio nagusia: nafarrak dira lotien Estatuko txapeldunak, 10 ordutik gorako kategorian behintzat. Zehazki, Foru Erkidegoko herritarrak nagusi dira ia egun erdi lotan ematen dutenen sailkapenean (populazioaren %18,23k 10 ordu baino gehiago lo egiten du), Murtziakoei lehia bizian irabazita (%17,78), eta tarte handia atereaz Balear Irletakoak, Ceutakoak eta Extremadurakoei.    