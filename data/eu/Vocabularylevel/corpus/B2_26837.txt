Docutec Trafiko istripuen kausak eta konponbideak Istripuak zergatik gertatzen diren eta nola ekidin iritzia ematen dute hainbat adituk. Hainbat faktorek eragiten dute istripuetan: errepidearen egoerak, errepidearen beraren diseinuak, eguraldiak, ibilgailuen egoerak... Istripua gertaera konplexua da, faktore anitzen artean osatutako mataza. Baina, adituek azpimarratu digutenez, gizakia bera da istripu gehienen sortzailea: gidaria gehienetan, oinezkoa gutxiagotan. Eta, beraz, gehien bat gizakiaren esku dago istripuak gutxitzea. Nola? Heziketa prozesu osoago, sendoago eta luzeago baten bidez. GALDERAK: 1. Zergatik gertatzen dira hainbeste trafiko istripu? 2. Zer egin daiteke horiek saihesteko? Jesus Arana (Eusko Jaurlaritzako Trafiko zuzendaria) 1. Istripu ikertzaileen arabera, "istripuetan eragiten duten faktoreek elkarrekintza sare konplexuetan dute sorrera, hau da, trafiko istripuak ez dira faktore bakar baten ondorioa, askorena baizik. Arrisku faktorerik garrantzitsuenak gizakiari dagozkio, ikerketa guztien arabera (%7090), badirudi gidariaren arreta eza dela istripu larrietako eragilerik nagusiena, eta horretan garrantzi handia dute adinak eta nortasunak. Horien ondoren daude errepidearen egoera eta ibilgailuari dagozkion eragileak". 2. Istripua hainbat faktorek eragiten dutenez, istripuak gutxitzeko ekimenak ere hainbat arlotan gauzatu behar dira. Horixe da gaur egun jarraitzen den ildoa, ahalik eta jende gehien inplikatzeko. Abian jarritako ekintzek honako arlo hauetan eragin nahi dute: 1. Giza portaera: gidatzeko baimena lortzeko baldintzak gogortu, eta neurriak jarri segurtasun-uhala gehiago erabiltzeko, drogen eraginpean ez gidatzeko, abiadura murrizteko, eta jendea istripuen ondorioez jabetzeko. 2. Ibilgailuaren segurtasuna: segurtasun-gailuen instalazioa, azterketa mekaniko eta teknikoak, diseinu seguruagoak... 3. Errepidearen diseinua: elkargune-motak, seinaleak, errepide motak...Trafikoa ez dago eta ez da sekula egongo erabat kontrolatuta. Onartu behar dugu mugak ditugula istripuak aurreikusi eta nola gertatu diren jakiteko. Hala ere, benetako datuetan oinarritutako ikerketak bultzatu eta bide-segurtasunerako planak abiarazi behar ditugu. Jon Bastida (RACVNen Gipuzkoako ordezkaria) 1. Erantzuna ez da erraza. Istripu batean eragiten duten faktoreak asko eta oso konplexuak dira. Trafiko istripuen errua gidariarena, errepideena edo ibilgailuena izan daiteke. Hala ere, giza faktoreak dira eragilerik handienak: istripuen %71. Edozein modutan, ez da erraza izaten horiek zehaztea: akatsak, erabakiak hartzeko orduan; arazo fisiko edo psikikoak (estresa, agresibitatea, alkohola); eta zuhurtzia ahultzen duten faktoreak (esaterako, norberaren abiadura gutxiestea). Inguruko faktoreak dira, bestalde, istripuen %12aren eragile: eguraldia, errepidearen egoera (errepidearen diseinua, trafiko dentsitatea, errepidearen egoera). 2. Ikerketaren eta bide-segurtasunaren helburu nagusia da errepideko segurtasuna ezartzeko estrategiak eta ekintzak aurkitu eta aplikatzea, istripuek sortutako arazoak gutxitzeko. Horien barruan leudeke honakoak: bide-hezkuntza eta prestakuntza; babesteko neurriak, istripuen ondorioak saihesteko edo gutxitzeko; eta istripuaren ondorioak konpontzen dituztenak. RACVN elkartean prebentzioaren eta hezkuntzaren aldeko apustua egin dugu. Andres Vilariño (Lehiaketetako gidaria) 1. Istripu gehienen kausak bi dira: gehiegizko abiadura eta hainbat jende ez dagoela ondo prestatuta gaur egun erabiltzen den abiaduran eta hainbeste autoren artean gidatzeko; ondorioz, ahal duten baino azkarrago gidatzen dute. Eta aintzat hartu behar da gaur egun oso zaila dela autorik edo bestelako ibilgailurik gabe mugitzea. Gainera, gaur egun, sekulako kamioi pila ibiltzen dira egunero inguruko errepideetan. Gazteei dagokienez, gaztetan ia guztiok izan gara arduragabeak eta ez dugu aintzat hartu sortu dugun arriskua. Horri alkohola gehituz gero, sortzen den nahasketa arriskutsuegia da. 2. Hezkuntza funtsezkoa da eta ume-umetatik hasi behar da gai hau lantzen eta sakontzen. Horrez gain, abiaduraren kontrol zorrotza egin beharko litzateke. Errepide-segurtasunaren barruan gizakiaren bizitzaren garrantzia azpimarratu behar da, hau da, gainontzekoei errespetua zor diegula. Guztiok, baita nik ere. Autoa hartzen dugun bakoitzean gogoan izan behar dugu oso garrantzitsua dela helmugara ondo iristea; baina ez gu bakarrik, baita gainontzekoak ere. Lehiaketetako gidarioi dagokigunez, gidari gazteen irudiaz balia gaitezke gazteei esateko zuhurtziaz joka dezatela errepidean, ardura izan dezatela. Esan behar zaie badaudela zirkuituak autoarekin azkar ibiltzeko, guztion onerako; zoritxarrez, ordea, Euskal Herrian bi zirkuitu bakarrik daude kartentzat, eta pribatuak dira biak. Gazteek lehiaketetako gidarion moduan ibili nahi dute, baina ez dago zirkuitu egokirik edo autodromorik. Euskal Herriko jende asko Pabera (Frantzia) joaten da, beren motorrean ibiltzera. Kiroldegi eta futbol zelai ugari daude, baina autoentzako zirkuiturik ez. Iñigo Montenegro (Euskadiko Autoeskolen Federazioaren presidentea) 1. Trafiko istripuen kausak aztertuz gero, horietako asko gidarien arduragabekeriaren ondorioz gertatzen direla baieztatu daiteke. Oro har, istripuak sortarazten dituztenen kopuru handi bat, arauak betetzen ez dituzten gidariak eta oinezkoak dira. Eta beren jarreraren ondorioz, zauriak, batzuetan konponezinak, sorrarazten dizkiete beste gidari eta oinezko batzuei; baita gizarte-gastu neurrigabea ere, kalte-ordainetan eta errehabilitazioetan. Ibilgailu bat hartu eta errepidea gainontzeko erabiltzaileekin elkarbanatzea ohitura da; eta ohitura bihurtu dugunez, hainbat arduragabekeria egiten ditugu. Batzuetan esperientzia geure aurka bihurtzen da eta gure arreta baretzen du. 2. Autoeskolei dagokigunez, bi jardueren aldeko apustua egiten dugu: hezkuntza eta etorkizuneko gidarien heziketa. Hezkuntza haurtzaroan hasi behar da, familian. Zoritxarrez, baina, ez diogu behar besteko garrantzia ematen bide publikoen etorkizuneko erabiltzaileen heziketari. Eskolara bidean semaforo gorri dagoela, errepidea gurutzatzen duten gurasoek ohitura txarra sortzen dute seme-alabengan. Eta eskolek heziketa hori sendotzeko zentro izan behar dute, bide-heziketa irakatsiz. Hortik aurrera, autoeskolak funtsezkoak dira, etorkizuneko gidari horiei trafikoa eta bide segurtasuna irakatsiz eta beren ezagutzei zenbait jarrera onuragarri gehituz, gidari seguru eta arduratsuak bihurtzeko. Paz Ovejero (Hezkuntza Berriztatzeko Zerbitzuburua) 1. Oro har, badira zenbait erantzun galdera horretarako; hona: gure hirietan gero eta ibilgailu gehiago daude, bideetako azpiegiturak ez dira behar bezain egokiak... Nik beste alderdi bat ukitu nahi nuke, hau da, bide eta errepideetan ibilgailuak gidatzeko behar den legezko baimena lortzeko prestakuntza teoriko eta praktikoaz ari naiz. Nire ustez, prestakuntzaren helburua da koordinazio psikomotorean gaitasuna lortzea, eta, jakina denez, gaitasun hori ariketa bera behin eta berriro errepikatuz erdiesten da, hainbat simulazio-egoeratan. Baina gaitasuna behar bezala eskuratuko dela bermatzeko, ezinbestekoa da egoera errealetan jartzea gidari-gaia. Gaitasun psikomotorea eskuratzeko ahaleginean, ezagutza-elementuez gain, beste elementu batzuk ere hartu beharko lirateke aintzat: sormenezkoak, jarrerazkoak eta gizarte-inguruarekikoak, horiek ere prestakuntzaren zati izan behar baitute, eta, horregatik, baliozkotzat jo behar dira gaitasuna lortu dela bermatzeko. Prestakuntzaren ikuspuntua kontuan hartzen bada, ordea, ez da nahikoa ikasteko garaian horretan ematen den denbora. Horregatik, gaitasun hori -aipatutako elementu guztiak barne- eskuratzen hasteko adinak ez luke kronologikoa izan beharko, eta zerikusi handiagoa izan beharko luke pertsonaren heldutasunarekin eta gizartearekiko heldutasunarekin. 2. Egun, hainbat neurri hartzen ari dira istripuei aurrea hartzeko, baina, neurrioi ahalik eta etekinik handiena ateratzeko, ahalegin bereziak egin behar dira. Gazteek arrisku handiko talde bat osatzen dutela kontuan hartuta, ahalegin horietako bat aparteko prestakuntza ematea litzateke; alegia, gaur egun irakasten denaz gain, bestelako ezaguerak, trebetasun espezifikoak eta gizarte-balioak ere eskaini beharko lirateke, prestakuntza hori emanez errazago baztertuko bailirateke edozein motatako ibilgailuak gidatzen dituztenean darabiltzaten jarrera ausartegiak eta arriskutsuak.