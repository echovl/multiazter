Docutec Botiken gazi-gozoak (hiesa) Hiesaren inguruko mundu mailako biltzarreko kronika. Atal honetan Hiesa tratatzeko botikei buruzko azalpenak ematen dituzte. ARANTXA IRAOLA / Bartzelona 2005. urterako gaitza duten lagunen erdiei botika antirretrobiratzaileak banatzeko hitza eman du OMEk. Sendagaiek erien bizia hobetzen badute ere, ez dute gaitzik osatzen, eta, gainera, gutxi batzuen esku baino ez daude. Irene Fernandez: «Osasuna eskubide bat da» Atzo, botikak ez ziren zientzialarien ikuspegitik bakarrik aztertu. Botiken premia ere agerian utzi zuten hainbat aditu eta erakundek, batez ere herrialde pobreen izenean. Malasiako Tenaganita emakumeen erakundeko ordezkari Irene Fernandez izan zen, esaterako, horietako bat. Ozen azaldu zuen behartsuenen ahotsa eguneko hitzaldi nagusietako batean. «Osasuna eskubide bat da, ez produktu bat, eta merkatuaren legeetatik haratago egon behar du». Botika konpainia handien eskubideak babestu izan ohi dituzten patenteen legeak kritikatu zituen. Gogor. Ildo horretan, nazioarteko komunitatearen jarrera gaitzetsi zuen: «Terrorismoaren aurka dirutza itzela gastatzen du», azaldu zuen. Osasunaren alde dirua gastatzean, ordea, uzkurra dela salatu zuen: «Konpromiso politikoa falta da». Kutsatuen erdiei botikak emateko asmoa agertu du OMEk. Bestalde, Osasunerako Mundu Erakundeak (OME) 2005. urtean gaitza pairatzen duten bi lagunetatik bati botika antirretrobiratzaileak banatzeko konpromisoa azaldu zuen. OMEko GIB/HIES ataleko zuzendari Bernhard Schwartldnderrek esan zuenez, botikak Asian eta Afrikan banatuko dituzte. Izan ere, GIB birusa duten lagunen %94 bi herrialde horietan bizi dira. Kontrako botikak hartuta ere, linfozitoetan GIB birusaren aztarna geratzen da, itxura guztien arabera betiko. Hala esan zuen konferentzian atzo Robert Siliciano Ameriketako Estatu Batuetako Howard Hugues institutu ezaguneko zientzialariak. Kazetarien aurrean ere aritu zen. Erretrobirusen kontrako botikek ez dute balio birusaren aztarna oro desagertzeko? Hasieran, tratamenduekin hasi berritan ez genekien desagertuko zen. Orain, ordea, argi ikusi dugu ez dela desagertzen. Birusaren errepikatzeko ahalmena murriztu ahala uzten duen aztarna ere murriztu egiten da, baina ez da desagertzen... Horri egin behar zaio aurre, baina itxura guztien arabera, duen izaeragatik zaila izango da; GIB birusa ezingo da guztiz desagerrarazi. Nolanahi ere, botika horiek ez mutaziorik izatea lortzen dute, ezta? Bai, tratamenduarekin erantzun ona izan duten zenbait eri gertutik aztertu ditugu, eta itxura guztien arabera, kasu horietan birusak ziklo berriak hasteari lagatzen dio; jakina, ziklo berririk jarraitzen ez duenez ez da eraldatzen. Baina horretarako ezinbestekoa da tratamendua ondo egitea... Tratamendu akasdunek birusa ziklo berriak errepikatzera daramate, eta jakina horrek erresistentziak eragin ohi ditu. Botika berriak aurkeztu dira, gaur esaterako, familia mota berri bat aurkeztu dute, T-20. Baikorra zara? Erresistentziak garatu dituzten pertsonentzat onak izango dira sendagai horiek. Baina ez dute birusaren aztarna desagertuko. Arazoaren gakoa hori da... Ameriketako Estatu Batuetan iragarri dutenez, bost urte barru botika arrunt eraginkorra plazaratuko dute gaitza saihesteko. Kutsatzea saihestuko duen txerto bat lortzea zaila izango da, txertoek oro har izan duten bilakaera ikusita behintzat hala iruditzen zait niri. Nolanahi ere, birusa saihestuko ez badu ere, sistema immunologikoa babestuko duen txerto bat lortzea errazagoa ikusten dut. Toxikoak izaten dira erretrobirusen aurkako botikak... Egia da, birusa geratzeko gai diren botikak ditugu, baina toxikoak dira oso. Nahigabeko ondorio arinagoak izango dituzten botikak lortu nahi ditugu orain. Sendagai berria T-20, birusaren erresistentziei aurre egiteko. Antirretrobiratzaile mota berri bat aurkeztu zuten atzo hainbat zientzialarik Roche botika konpainiaren izenean, T-20 izenekoa. Oraindik merkatura heldu gabeko sendagai bat da, baina ikertzaileek aditzera eman zutenez, ikerketetan emaitza apartak eman ditu. Aditzera eman dutenez, egun GIB birusari aurre egiteko erabiltzen diren botikekiko erresistentziak garatu dituzten zenbait erik ere ondo erantzun dute botika berriaren aurrean, eta haientzat oso erabilgarria izan daiteke. Fusioaren inhibitzaile bat da T-20a, eta birusaren errepikatzea saihesteko ahalmena du. Era horretan, kutsatutako pertsonek birusaren bilakaera gaiztoa kontrola eta saihets dezakete. Ikertzaileek atzo hitz handiak erabili zituzten botika berria aurkezteko. 1996tik ez zen botika berririk aurkezten GIB birusaren kontra. Bide berria urratu dutela azaldu zuten, etorkizun hobearen izenean.  