Docutec Bisita Bisita egin dio Gizarte Laguntzaileak emakume sahararrari. Lantzean behin egiten dio bisita, izan ere, emakume sahararrak dirulaguntza jasotzen du, erakundeen dirulaguntza, bizitzan aurrera egiteko dirua, eta funtzionarioak jakin nahi du iruzur egiten ote dion emakumeak, iruzur txiki horietako bat, legez kanpoko lan bat hartuz esate baterako. KIRMEN URIBE / Emakumeak dirulaguntza jasotzen du, eskupeko txiki bat, eta horregatik galderaz josi du funtzionarioak. Badu susmo txarren bat, eta ez du utziko inola ere adarra jo diezaioten. Galdetegia luzea izan da. Lanik ote duen galdetu dio lehenbizi. Ezetz erantzun du emakumeak. Zergatik ez duen lanik galdetu dio funtzionarioak. Gaixorik nagoelako esan dio emakumeak. Ba al duen gaixorik dagoela frogatzen duen agiririk, atzera funtzionarioak. Baduela agiriren bat, emakumeak, eta medikuak sinatutako paper bat erakutsi dio ondotik, urduri bila ibili eta gero. Botikak hartuko dituzu orduan, galdetu dio funtzionarioak. Bai, hartzen ditut, erantzun dio emakumeak. Baina botika horiek garestiak dira ezta?, funtzionarioak. Eta botikak horren garestiak izanik eta esaten duzun moduan lanik egiten ez baduzu, nondik ateratzen duzu dirua botikok erosteko? Eztena sartu nahi dio funtzionarioak nola edo hala harrapatu egin nahi du funtzionarioak eta haren hitz egiteko modua ere halakoxea da, zolia. Emakumea isilik geratu da une batez. Indarra hartu eta esan dio lehengusinak erosten dizkiola botikak, hark baduela eta zorionez lanik. Ongi da, esan dio funtzionarioak, hori bai, konbentzimendu handirik gabe. Arnasa hartu eta tonua lasaitzea erabaki du, beste batean harrapatuko du. Atsegina izatea erabaki du funtzionarioak eta ohiko galderak egin dizkio emakume sahararrari. Bai ala bai erantzun beharreko itaun horiek. Integratuta al zaudete? bota dio lehenik, emakumea harri-harri eginda geratu da. Integratuta al gauden? Zoriontsuak al zarete hemen? izan da hurrengo itauna. Zoriontsuak? Emakumeak ez daki zer erantzun. Ez du ulertzen lipar bat aurrerago galderaz josi duen funtzionarioak orain zirkinik egin gabe zoriontsuak ote diren hari galdetzea. Erantzun txarren bat ematea pentsatu du hasieran, barruak horixe bera eskatzen zion, erantzun txarren bat ematea. Baina isilik geratu da beste askotan bezala. Beste askotan bezala ez du hitzik altxatu. Baietz esan dio, integratuta daudela, zoriontsuak direla, hein batean behinik behin zoriontsu. Azkenik, te batera gonbidatu du emakumeak funtzionarioa.