Docutec Gaztelu bilakatu zen Arteagako dorretxea Arteaga, Busturialdeko dorre honen historia kontatzen da artikulu labur honetan. Sorrera eta batez ere XIX. mendeko aldaketa.   Erdi Aroko gazteluen itxura duen Arteagako dorrea ikusgarria da oso eta bisitarien arreta erraz erakartzen du. ARTSENI MELGAR Gautegiz-Arteaga, Busturialdeko aurreliza bat da eta, Gernikan aspaldian egiten ziren Batzar Nagusietan hamalaugarren aulkia eta botoa zituen. Gautegiz eta Arteaga leinuen deituretatik datorkio izena aurrelizari, familia horiek dorretxe bana eraiki baitzuten bertan. Gaur Arteagako doneaz arituko gara, Arteaga leinuaren dorrea izan baitzen XIX. mendean enperatriz batek gaztelu bilakatzeko aukeratu zuen eraikina. Historialariek diotenez, Arteagako lehen dorrea Sancho Garcia de Noreñak eraiki zuen; 914. urtean. Arteagako dorrea garai hartan familia boteretsuenek ohi zuten etxekote sendoetako bat izan zen mende luzez. XIV. mendean, ordea, Gaztelako erregearen aurka borrokan ari zen Fortun Garciak dorrea goitik behera eraberritu eta sendotu egin zuen. Haatik, ekimenak ez zuen borrokaren emaitza bere alde makurtu eta, Pedro 1 erregeak Fortun Garcia atxilotu eta Arabako Villarrealen urkatu zuen. Arteagako dorrea ja erabat suntsitu zuena ez zen, halere, Gaztelako erregea izan. Juan Alfonso de Mujika eta Pedro de Abendaño izan ziren banderizoen borroken testuinguruan dorretxea 1468. urtean desegin zutenak. Hala eta guztiz ere, ehun urte geroago, Mujika eta Abendañoren ondorengoek dorretxea berriro eraiki eta harresi sendo batez inguratu zuten. XIX. mendera arte. Arteagarren dorretxeak ez zuen beste inolako aldaketa handirik ezagutu. Dena den, istorio korapilatsu eta bitxi batek Bizkaiko dorre honen eguneroko arrunkeria hautsi zuen. Horretarako, Granadan jaiotako emakume batek eta Frantziako enperadore batek elkarrekin ezkondu behar izan zuten. Beraz, Arteagako dorrearen norabidea erabat aldarazi zuen historiak eta, garai hartako erromantizismoak eskatzen zituen osagai guztiak bildu zituen. 1856. urtean, Gernikako Batzar Nagusiak Napoleon III.a eta Eugenia de Montijoren semea «bizkaitar» izendatu zuen. Batzarrak azaldu zuenez, enperadorearen eta enperatrizaren semeak bazuen zergatik «bizkaitar» izan, izan ere, Eugenia de Montijo Arteaga eta Montalvan leinuetakoa baitzen. Enperadorearen familiak eta, batez ere, Eugenia de Montijo andaluziarrak oso begi onez hartu zuten ohorezko izendapena eta, berehala, enperatrizak Arteagako dorretxea eraberritzeko agindua eman zuen. Courechef jaunak, etxe inperialeko arkitektoa zenak, dorre zaharraren egoera txarra ikusi zuenean, eraikina bota eta bere lekuan jauregi edo gaztelu txikiren bat eraikitzea erabaki zuen. Dorretxean salbatu ziren alde bakarrak harresia eta dorretxearen bi kubo izan ziren. 1857ko maiatzean, jauregi berna eraikitzeko lanak hasi zituzten eta, lehen dorretzarra zegoen lekuan eraikin itxuroso bat ikusi zen laster. Jauregia apaintzeko, Gautegizeko eta Ereñoko harrobietatik ateratako marmol ederrak erabili zituzten. Arteagako gaztelutxoak ipuinetan marrazten dituzten horietakoa dirudi. Eraikinaren bihotza, almenak dituen kubo-formako dorre bat da. Dorre nagusiak hiru solairu ditu eta, bakoitzak, leiho altu eta estuak ditu. Bestalde, dorrearen goiko aldetik beheraino eginiko arkuek itxura arinagoa ematen diote eraikinari. Jakina, jauregi edo dorre berriak ez du sekula gotorleku bati dagokion funtzioa bete. Arteagako dorre «berria» eraikitzerakoan, luxuzko etxekote bat eraiki nahi izan zuten eta, horretarako, Erdi Aroko gazteluen itxura eman zioten. Arteagako dorre berriaren jabeari buruz, hots, Eugenia de Montijori buruz, daturik mamitsuenak aipatuko ditugu. Espainiarren Independentziaren gerran frantziarren eta, ondorioz, Napoleonen alde aritutako jauntxo baten alaba zen. 1848an Luis-Napoleon II.a Errepublikaren presidente izendatu zutenean, Eugenia de Montijo Granadatik Parisera aldatu zen eta Luis-Napoleon enperadore bilakatu zenean, Eugenia de Montijorekin ezkondu zen. Hiru urte geroago, bikoteak seme bat izan zuen. Orduan, Eugenia de Montijok berehala ekin zion bere familiaren etorkizuna segurtatze lanari. 1873an Napoleon III.a bere senarra eta 1879an bere seme «bizkaitarra» hil zirenean, Eugenia de Montijok erbesteratutako dama baten bizitza egin zuen, partidu Bonapartistaren alde lan eginik. Hil zen arte Arteagako bere gaztelutxoaren irudia begi-ninietan maitekiro gorde zuen.