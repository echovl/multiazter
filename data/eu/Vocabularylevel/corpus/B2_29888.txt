Docutec Hazkunde ekonomikoa Abiadura handiko trenaren proiektua (AHT), Pasaiako kanpoko portuarena, Itoizkoa, planta termikoena eta erraustekoena, berriz ere, hizpidean dago azken aste hauetan. Funtsean, arazoa da ea zer motatako edo zer eredutako hazkunde ekonomikoa nahi dugun JUAN MARI ARREGI (analista ekonomikoa)  Abiadura handiko trenaren proiektua (AHT), Pasaiako kanpoko portuarena, Itoizkoa, planta termikoena eta erraustekoena, berriz ere, hizpidean dago azken aste hauetan. Debatea piztu ez badute ere —hori litzateke benetan beharrezkoa—, berekin ekarri dute deklarazio eta kontra-deklarazioen uholdea. Funtsean, arazoa da ea zer motatako edo zer eredutako hazkunde ekonomikoa nahi dugun Euskal Herrirako. Batzuek edo besteek zein interes defendatzen dituzten, interes eta etekin pribatuak ala interes kolektibo eta herrikoiak, ezberdina izango da hazkunde ekonomiko hori. EAEko Jaurlaritzako Ingurumeneko sailburua, Sabin Intxaurraga, ausarki atera zen plazara orain aste batzuk artikulu batekin: "Pasaia: beharrezkoa al da kanpoko portua?". Azken buruan, debate publiko eta gardena eskatzen zuen. Pasaiako badia ekonomikoki erregeneratu beharra onartuz ere, Intxaurragak zalantzan jartzen zuen portu hori eraiki beharra; besteak beste, Euskal Herrian lehendik ere badugulako superportu handi bat Bizkaian. Sailburuak, halaber, egiten zuen Iberdrolak han instalatua daukan planta termikoa ixtearen alde, eta bete-betean jotzen zuen honela galdetzen zuenean: "Iberdrolaren interesek markatuko ote dute, bada, Pasaiaren garapena?". Dagozkien instantzia ofizial eta politikoetatik, Intxaurragak ez du lortu debate horretako erantzunik, inork ez baitzituen kritikatu haren argudioak. Alegatu duten gauza bakarra da haren interbentzioak gure sistema politikoaren joko-arauak hautsi dituela, inor ezin baita proiektu horren kontra jarri baldin eta Gipuzkoako indar politiko eta enpresarialek itundu badute. Aipaturiko proiektu handi horien harira, galdetzekoa da nolako hazkunde ekonomikoa nahi dugun. Hazkunde neoliberal kapitalista, enpresa handien, eraikitzaile handien eta multinazional handien interesek ezartzen dutena, ala gure baliabide naturalak eta gure ekosistema errespetatuko dituena eta, batez ere, herritarren iritzia errespetatuko duena, haiekin publikoki, arrazionalki eta demokratikoki eztabaidatu behar baita. Hobe genuke herri honen memoria historikoa ez galdu —hazkunde ekonomiko zoroaren zerbitzura Lemoizko munstro nuklearra altxatu zuten, herritarren iritziaren kontra—. Eta geldiaraztea lortu zen, herriak haren kontra aurrera eraman zituen borroken konbinazioari esker.