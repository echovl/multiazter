Docutec Jende asko dago organo baten zain Aitor Aulestiari duela 18 urte giltzurrun bat transplantatu zioten, bere anaia Gorkaren bat. Orain, giltzurruna «heldua» dela ospatzeko, 'Pedaladas de Solidaridad' egitasmoa gauzatuko dute: bi anaiek Orreagatik Santiagorako bidea egingo dute. Aitor Aulestia (giltzurrun-hartzailea): «Oraindik ere jende asko dago emaile baten zain» Aitor Aulestiari duela hemezortzi urte giltzurrun bat transplantatu zioten, bere anaia Gorkaren bat. Orain, giltzurruna «heldua» dela ospatzeko, "Pedaladas de Solidaridad" egitasmoa gauzatuko dute: bi anaiek Orreagatik Santiagorako bidea egingo dute txirrinduz. Gaur abiatu dira. ­Noiz sortu zen «Pedaladas de Solidaridad» egitasmoa? Aurten hemezortzi urte beteko dira transplantea egin genuela. Baina ideia honek baditu bizpahiru urte. Orduan hasi nintzen urteurrena ospatzeko zer edo zer egin beharko genuela pentsatzen, baina urtero-urtero atzeratuz joan da, ez genuelako zer egin jakiten. Baina hemezortzigarren urteurrenerako, heldutasuna ospatu behar zela-eta hau bururatu zitzaigun. Bi anaiak kirolariak garenez, txirrindua behin ere utzi ez dugunez, eta Santiago bidea modan dagoenez, aukera polita iruditu zitzaigun. ­Arrazoi nagusiren bat izan al duzue urteurrena era honetan ospatzeko? Hasieran, Angliru igotzeko edo horrelako zer edo zer berezia egiteko asmoa genuen biok. Baina mundu honetan gaizki pasatu dutenetako beste askoren antzera, nik ere fede pixka bat badut, eta oso ideia polita iruditu zitzaigun. Gainera, ez da hori bakarrik; anaiak eta biok 10 egun igaroko ditugu bakarrik, aterpetxez aterpetxe, naturaren erdian eta oso paisaia politak ikusiz. Horrek guztiak izugarri erakartzen gaitu. ­Eta zein helburu nagusi du ekimen honek? Egia esan, honek ez du helburu bakarra. Alde batetik, erronka pertsonal modura hartu dugu; hemezortzi urte daramatzat nire anaiaren giltzurrunarekin, eta dena primeran doa. Osasuntsu gaude biok eta gustuko ditugun kirolak praktikatzeko inolako eragozpenik ez dugu. Bigarrenik, lan soziala egiteko; jende asko dago oraindik giltzurrun baten zain dialisia eginez, eta oso gaizki pasatzen ari dira. Horregatik du izena proiektu honek «Pedaladas de Solidaridad», jende horrekin guztiarekin gogoratu nahi izan dugulako. Hirugarrenik, transplantea egin berri dieten askoren pentsaera da beren burua zaindu egin behar dutela, erlaxatu eta esfortzu handiegirik ez egin. Baina kirola ona eta osasungarria da, kirola egin egin behar da. Baina batez ere, donazioei begira. Nahiz eta Euskadi donazioetan punta-puntan egon mundu mailan, oraindik jende asko dago emaile baten zain. ­Beraz, jendea emaile egitera bultzatu nahi duzue. Bai, hori da, baina gehiegi ere ezin da eskatu. Euskaldunok oso eskuzabalak gara, baina oraindik ere badago jendea beren seme-alabei edo senideei transplanteak egiteko trabak eta eragozpenak jartzen dizkiena. Gure egitasmo honen bitartez, horiengan ere eragin nahiko genuke. ­Asko al dira oraindik ere ezezkoak transplanteak egiteko? Bai; egia esan, bai. Gaur egun, tamalez, gaztetxo askok istripuak izaten dituzte motorrean eta halakoetan, eta, zenbaitetan, hil ere egiten dira. Halakoetan, guraso asko dago beren seme-alabak ukitzerik nahi ez duena. Izan ere, transplanteak egiteko gorpuak ireki egin behar izaten dira; giltzurrunak, bihotza, gibela atera... Gertatu izan da, senideek emaile txartela izan, eta gurasoek azken unean atzera egitea ere! Beraz, zer egin badago oraindik ere. ­Nolakoa izan da jendearen erantzuna orain artean? Izugarria benetan! Hasieran anaia eta biok asmoa geneukan ibilaldia geure kaxa egiteko; diru pixka bat aurreztu, geure bizikletak hartu, eta halako garrantzirik eman gabe egiteko. Baina Bartzelonako gure medikuarekin hitz egin genuen, eta hark esan zigun ekimen honekin lan sozial oso handia egin genezakeela, eta oso publizitate ona izango zela. Horrela, azkenean animatu egin ginen. Orain gertatu zaiguna izan da pixka bat esku artetik alde egin digula; onerako e! Gaurko prentsaurrekoan (atzokoarengatik) komunikabideetako eta prentsako jende asko izan da; Marino Lejarreta txirrindulari ohia, gure medikua ere izan da... Horiek, donante bizirik izatea bultzatzen dute, bizi kalitatea eta iraupena hobeak direlako hartara.