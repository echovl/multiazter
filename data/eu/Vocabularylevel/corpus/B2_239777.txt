Docutec Strep-tease Ontzia eta edukia, biak dira inportanteak, bata bestea gabe hutsik daude. Inolako erreparorik sentitu gabe bakardadean biluzteko gai denak, jantzita ere edonoren aurrean inolako beldurrik gabe agertzeko ausardia erakutsiko du. Eskularrua kendu zuen Gildak, Rita Hayworth-ek, eta garaiko ikusleak sutan jarri zituen. Batzuk eskandalizatuta, hura lotsagarria zela esan zuten. Beste askorentzat askapen antzekoa izen zen. Aurretik ere, baina, batez ere, gerora, maiz ikusi izan ditugu strep-teaseak, baina hura bezalakorik gutxi, apenas. Izan ere, arropa kentzen jakitea arte bat da, eta arte hori menperatzeko beharrezkoa da nor bere gorputza ezagutu eta, batez ere, zer eta nola egin nahi dugun jakiteaz gain, egiteko gai garela ere onartzea. «Esadazu nola eranzten dituzun jantziak, eta nolakoa zaren esango dizut». Ez, esaldi hori ez da existitzen, neuk asmatu dut orain, baina konbentzituta nago egia borobila dela, potoloa, handia. Are gehiago, egon ere badaude ikastaroak non arropa nola kendu erakusten duten, gure gorputz biluziaren aurrean inolako lotsarik gabe azaltzen erakusten duten eta, horren bidez, baita gure gorputza maitatzen eta geure burua onartzen ere. Gaur egun ehunka ikastaro daude intelektoa edo deitzen dena elikatzera bideratuak. Zenbat eta gehiago jakin, are eta aberatsagoak garela errepikatzen digute. Egia. Baina iruditzen zait oinarrizko zerbait ahazten zaigula maiz, alegia, gure burua maitatzeko, azala eta haragia ere maitatu behar ditugula. Ontzia eta edukia, biak dira inportanteak, bata bestea gabe hutsik daude. Inolako erreparorik sentitu gabe bakardadean biluzteko gai denak, jantzita ere edonoren aurrean inolako beldurrik gabe agertzeko ausardia erakutsiko du. Ezer ezkutatu gabe. Noizean behin, bainugelan sartu, musika jarri eta ispiluaren aurrean biluztu, ikusten duzuena maitatuz. Aholku ona da. Probatu.