Docutec Adituek errepideetako arriskuaz kontzientziatu behar dela diote Adituen esanetan, jendeak badu errepideetan gertatzen diren ezbeharren berri, baina arriskuaren kontzientzia harztea kaskarra da, inork ez baitu uste berari inoiz ezer gerta dakiokeenik. Errepideetako segurtasun arazoa hain larria izanda, beharrezko neurriak ez direla hartzen eta aurrez dauden arauak egoera berrira ez direla egokitzen salatu zuten adituek EHUren Udako Ikastaroetan   Lau hizlarik errepideko segurtasuna izan zuten herenegun mintzagai Euskal Herriko Unibertsitateak antolatzen dituen Udako Ikastaroen barruan. Bideetan gero eta auto gehiago dabilela eta horrek sortzen duen arriskua gizarteak uste duen baino handiagoa dela esaten bat etorri ziren guztiak. Baina hizlari bakoitzak gaiaren alderdi bat jorratu zuen. Ondorengoak izan ziren hizlariak: Francisco Alonso (Psikologian doktorea eta Valentziako Trafikoaren eta Errepideko Segurtasunaren Institutuko kidea), Isabel Maestre (hezitzailea eta errepideko heziketaren inguruko proiektuetan aditua), Alfonso Sanz (geografoa eta Donostiako Errepideko Segurtasuneko ikerketaren burua) eta Ole Thorson (Peatoien Europako Elkarteko lehendakariordea). Espainian urtean errepideko istripuetan ia 6.000 pertsona hiltzen dira eta istripua izan eta hilabetera hiltzen direnak kontatuz gero 8.500era igotzen da kopurua. Jardunaldian parte hartu zutenen ustez, datuak beldurgarriak dira eta zerbait egin beharra dago. Adituen esanetan, jendeak badu errepideetan gertatzen diren ezbeharren berri, baina arriskuaren kontzientzia hartzea kaskarra da, inork ez baitu uste berari inoiz ezer gerta dakiokeenik. Gainera, arauen inguruko informazioan hutsune handiak daudela gaineratu zuten. Ikastaroan eman zituzten datuen arabera, Espainiako herritarren %10ek uste dute, segurtasun gerrikoa jarrita eramatea arriskutsuagoa dela batere gabe joatea baino; %30, berriz, ziur daude istripua patuaren kontua dela. Arazoa ikusita, benetako arrazoietara jo behar dela adierazi zuten adituek. Gidariak eta autoak etengabe aldatzen ari direla salatu zuten; arauak, aldiz, berberak direla urtetan. Heziketaren garrantzia Hiriak sortu zirenetik mugikortasuna gizakiaren behar bat izan dela baina gaur egun arazo sozial bilakatu dela esanaz hasi zuen hitzaldia Isabel Maestrek. Bere ustez, errepideko segurtasun arazoak gero eta larriagoak dira eta konponbidea jartzeko heziketa da gakoa. «Autoak eta errepideak aldatzea baino zailagoa da pertsonak aldatzea eta edukiak erakustetik jarrerak erakustera igaro behar dugu; familiak nahiz eskolak duen betebeharra oso garrantzitsua da». Ikastaroan Maestrek aipatu zuen beste kontzeptu garrantzitsu bat garapen iraunkorra izan zen. Haren esanetan, azkartasuna, erosotasuna eta ekonomia gizartean sartu direnetik mugitu behar garen bakoitzean hautatu beharra daukagu nola egin. Helburua modu seguruan eta garapen iraunkorrari lagunduz mugitzea dela adierazi zuen, baina gehienetan beste lehentasun batzuen arabera mugitzen garela. «Leku batetik bestera joatea denbora galtzea dela uste dugu eta ez dugu plazerik sentitzen; ondorengo belaunaldiei erakutsi behar genieke, adibidez, trenean bidaiatzearen xarma» Udalerrien esku-hartzea Herrien eta agintarien betebeharra ere hizpide izan zituzten herenegun Miramarren. Alfonso Sanz Donostiako errepideetako segurtasunaren inguruko ikerketako burua da eta bere hitzetan, udalerrien politikan errepideko segurtasunari lekua egin beharko litzaioke, baina oso alkate gutxi ari da, oraingoz, arazo horren inguruan ezer egiten. Donostiako datuak ekarri zituen gogora: «Azken bost urteetan batez beste urtean 10 lagun hil dira eta 915 zauritu; hori ez litzateke onartuko gizarteko beste edozein alderditan». Ikerketa eta informazioa falta dela esan zuen Sanzek, ez baitira datu errealak ematen. Horrek gidarien buruetan gaizki ulertuak sortzen ditu: «Uste dugu zenbat eta auto hobea izan orduan eta seguruago goazela bidean eta beraz, azkarrago ibiltzen gara eta geure burua arriskuan jartzen dugu». Honen guztiaren aurrean, ordea, zenbait herrialde neurriak hartu eta aurrerapauso handiak ari direla ematen esan zuen eta esku hartzeko nazioartean egiten ari diren urratsak aipatu zituen: «Etika eta erantzukizuna uztartu behar dira eta errepideetan jendea arriskuan jarri aurretik ikerketak egin; bideko segurtasunak iraunkorra behar du izan eta indarkeriari aurre egin behar zaio».    