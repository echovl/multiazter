Docutec Gaixoak zaindu Gaizoak zaintzea familiko emakumeen lana izan ohi da. Baina orain emakumea lan munduan dabilenez, nork zaiduko ditu gaixoak, eta, batez ere, nork ordainduko du beharrezko profesionalen lana. ARANTXA URRETABIZKAIA                Zientzia-Ikerketarako Institutuak argitaratu duen txosten baten esanetan, gaixo daudenak zaintzen ematen den denboraren ehuneko hamabia dago profesionalen eskuetan. Gainerako orduak familiaren kontu dira eta oso hurbileko lagunena. Ehuneko hamabi profesionalek, ehuneko laurogeita zortzi familiakoak. Eta familia esaterakoan, txostenaren esanetan, familia horretako emakumeak esan nahi da. Amonak, amak, alabak, arrebak, horiek izan dira, agian betidanik, ingurukoen zaindari, gaixo dagoenaren laguntzaile, erizain, babesle. Debalde eskainitako orduak profesionalen prezioaren erdian ordainduta ere, ez legoke sistemarik hainbeste diru izango zuenik, ez gaixo daudenak zaintzeko behintzat. Horregatik egoten dira gaixoak gero eta egun gutxiago eritetxeetan, kasu batzuetan ezta egun osoa ere, profesionalen ordua garestia delako eta familiako zaindariarena, ordea, debaldekoa. Horrela izanda, gero eta emakume gehiago etxetik kanpo lanean hasi arte. Orain, emakumeak ez daude bakarrik edo gehienez ingurukoak zaintzeko eta horrek kolokan jartzen du osasun sistema bera. Eta debalde zaintzen dutenak gero eta gutxiago badira, bada orduan zaindari profesionalak ordaindu beharko dira, egoitzak ugaldu, zerbitzuak biderkatu. Edo, bestela, oraindik orohar inor zaindu ez duten gizonak hasi beharko dute lan honetan. Ikerketaren esanetan, gizonezkoek norbait zain-tzera dedikatzen duten denboraren hiru laurdenak bere burua zaintzeko izaten dira eta gainerako laurdena besteentzako. Emakumeon kasuan, berriz, alderantziz.