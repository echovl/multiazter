Docutec Kosovo, hurrengo estatu europarra Estatu aske eta independentziadun bihurtzear dago Kosovo, Serbiarengandik bananduta. Estatu honek, dena den, ezaugarri bereziak izango ditu, ez baitu erabateko suberatasunik izango, hasiera batean behintzat. Izan ere, nazioartea izango du jagole, eta gainera, Nazio Batuen Erakundeak (NBE) eta beste hainbat eta hainbat herrialdek ez dute Kosovoren independentziarik onartuko. AEB, Txina, Frantzia, Britainia Handia eta Errusiak beto-eskubidea dute NBEko Segurtasun Kontseiluan, eta herrialde horietako batek, oraingoan Errusiak adibidez, proposamen bati ezezkoa esatea nahikoa da proposamen hori ez bihurtzeko lege-izaera duen NBEren ebazpen. Kontua da Serbiak ez duela Kosovoren independentzia onartzen, eta Errusia eta beste zenbait herrialde Serbiaren alde ari direla jokatzen afera honetan. Estatu independentziaduna izango da beraz, Kosovo, baina independentzia horrek nazioartean izango duen onarpena mugatua da. Kosovoko independentzia zaleek, ordea, aurrera egin nahi dute, gehien behar duten sostengua, AEB eta Europako herrialderik gehientsuenena, izan badutelako. Europako ekonomiaren baitan dago neurri handi batean Kosovokoa. Esaterako, euroa darabilte dinar serbiarraren ordez. AEBen babesak, gainera, eragotzi egingo du Kosovo indarrez berreskuratzeko Serbiak izan lezakeen edozein asmo; egia esatera, Serbiak ez du dagoeneko gaitasunik abentura militar gehiagotan sartzeko. Oso atzera jo behar da honen guztiaren oinarrien bila, 1389. urtera. Zozoen Zelaian borrokan aritu ziren serbiarrak eta turkiarrak: serbiarrak galtzaile gertatu ziren. Baina hauentzat bataila huraxe izan zen abertzale-balentriarik behinena. Urteen poderioz, serbiarrak gutxitu egin ziren Kosovon, eta aldiz, albaniarrak gehitu. Azken hauei ere kosovar esaten zaie, baina berez, etniari begiratuta, aldameneko herrialdean bizi diren albaniar berberak dira. Egun, serbiarrak hamarretik bat ere ez dira Kosovon, eta gehientsuenak Motrovica hiriaren inguruan bizi dira, eta hor bai, hor gehiengo dira. Slobodan Milosevic Serbiako presidente zen 1999an, eta Kosovoko Askatasunerako Gudarostea, gerrilla alegia, zapaltzeko asmoz soldaduak igorri zituen borrokatzera, tankez eta hegazkinez lagundurik. Horrek ihesera behartu zituen milioi bat kosovar, eta izugarrizko iskanbila izan zen nazioartean. OTAN sartu zen tartean kosovarren alde eta serbiarren aurka egiteko. Orduz geroztik Serbiak han ez du aginterik, NBE arduratu da Kosovoren kudeaketaz, eta horretarako KFOR izeneko nazioarteko talde militarra izan du lagun. Kosovora doanari deigarri gertatuko zaion lehen gauza kultura musulmana da. Ezagun du bai turkiarrak bost mendez izan zirela nagusi bertan! Jendeak, itxuraz, turkiarra dirudi, kaleak ere bai, meskitak ere dezente daude... Ez dira musulmanak zentzu hertsian, alkohola edan baitezakete, eta emakumeek nahierara janzteko aukera ere badutelako. Baina kafetegietan ez da ia emakumerik ikusten, eta azokak ere gizasemeen esparru dira. Eta munduko beste hainbat bazterretan bezalaxe, fundamentalistek geroz eta indar handiagoa dute. Serbiarrak baina, katoliko ortodoxoak dira, eta elizak dituzte. Bizantziar artegintzaren lanik ederrenetako zenbait, adibidez, hainbat tenplu ortodoxo, Kosovon daude. Adibidez, XIII. mendeko bi monasterio, Gracanica (ahoskatu Gratsanitsa) eta Pec (ahoskatu Pech) hirietakoak. KFOR izeneko taldeak zaintzen ditu bi leku serbiar hauek, etengabe. Izan ere, beldur dira zaintzarik ezean, eta ikusirik dinamitaz zartatutako eliza serbiar ugari dagoela Kosovon, kosovar mutur-muturrekoak ez ote diren bi monasteriootan sartuko guztia txikitzera. Eta hauxe da nazioartearen mesfidantzaren arrazoietako bat. Estatu berria sortu, independentzia lortu, eta kosovarrek ez al dute mendekuz jokatuko gutxiengo serbiarrarekin? Beraz, Europar Batasunaren menpe dauden polizia eta funtzionario ugari Kosovon segitzekotan dira. Estatu sorberri horren lehen urratsen jagole izango dira. Edonon daude gerra garaiko oroitzapenak, eta ez bakarrik eliza suntsituak. OTANek berak 1999an, soldadu serbiarrak handik atera zitezen, bonbaz jositako hainbat eraikin ere ikus daitezke, eta gudaroste serbiarraren aurkako borrokan hildako gerrillari kosovarren aldeko estatuak eta argazkiak ere badira Kosovo guztian. Horiek esanda, esan behar da Kosovoko bizimodua lasaia dela oso. Nekazaritza eta abeltzaintzari lotutako ekonomia du, baina nazioarteko laguntzaren eta estraperloaren eragina handia da, gaur egun behintzat. Independentzia lortzen duenean, Kosovori dagokio erabakitzea ea bere kasa jarraitu nahi duen, edo hala-moduzko egoera ekonomikoa duen aldameneko Albaniarekin bat egin nahi duen. Kosovok otsailaren 17an edo 18an aldarrikatuko du independentzia Ver mapa m¿s grande