Docutec La Platako udako barnetegia Argentinan euskaraz planaren barruan Argentinako Euskal Etxeetako ikasleak euskaraz trebatzeko helburua duen udako barnetegia bukatu berria da. Udakoa diogu, bai, nahiz eta Euskal Herrian neguan gauden, Argentinan uda baita orain. Aurtengoa, lehenengo aldiz, La Platan egin da. 600.000 biztanle inguru dituen hiria da La Plata eta hiriburutik, Buenos Airesetik, 70 bat kilometrotara dago. 1999an jarri zen martxan Argentinan euskaraz plana. Lau fase ezberdin izan ditu eta oraingoa 2003-2007 urteak hartzen dituena, planaren laugarren fasea dugu. 2003ko uztailean, Gasteizen, Euskal Etxeen azken Mundu Kongresuan aurkeztu zen fase honen helburua: 2007rako Argentinako Euskal Etxeetako euskara-irakasleak trebatzea. 40tik gora dira trebakuntza-plan honetan izena eman dutenak eta Argentinako herri ezberdinetatik datoz, gainera. Planaren ibilbidea urtean zehar honako hau izaten da: Udako oporretan (urtarrila-otsailean) astebeteko barne-ikastaroa antolatzen da Argentinan. Bertan mintzamena eta idazmena dira gehien lantzen diren trebetasunak. Oraingoa, lehen esan dugun bezala, La Platan izan da eta bertan 4 talde aritu dira lanean. Lau irakaslek hartu dute talde horien ardura: HABEko teknikari batek, Miren Arozarenak, Gabriela Mendiak eta Luzia Mendez uruguaiarrak Urtean zehar, HABEren web orriko IRAKASLEAREN GUNEAren bidez, eta astean hiru orduko dedikazioa eskainiz jarraitzen du trebakuntzak. Urrats honetan gunearen kudeaketa Maizpide barnetegiaren esku dago eta Jon Urdangarin da irakaslea. Neguko oporretan (uztailean) beste barne-ikastaro bat antolatuko da, hau ere astebetekoa. Ez dugu ahaztu behar gainera, Euskal Etxe guztietan HEZINET eta BOGA programak instalatuta daudela. Urruti badaude ere, euskara lantzeko nahikoa lanabes izan ditzaten egiten den ahalegina ez baita makala.