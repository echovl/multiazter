Docutec Iturri hotz Egunero ikusten dut eta nik (urtetik urtera garbiago): batekoz besteko, neskak gehiago dira mutilak baino; argiagoak, prestuagoak, arduratsuagoak... Gainera, hemendik aurrera arra beharrezkoa ez bada bere egiteko nagusian (ernalketan), akabo. JESUS MARI MENDIZABAL/   Egunkari honetantxe zetorren aurreko batean: «Japoniako zientzialariek, aurreneko aldiz, sagu-kume bat sortu dute bi emeen geneetatik, sagu-arraren ezer ikustekorik gabe». Parte ez duela hartu, alegia, ezertan arrak. «Partenogenesis» esaten zaio. Animalia batzuetan naturalki ematen omen da, baina ugaztunetan ez bide da sekula halakorik gertatu. Ezta gerta zitekeenik inori burutik pasatu ere. Baina, horra: Kaguia jarri diote izena sagu hala sortuari. Eta diot nik: badau-kagu-ia zer pentsatua arrok, arrok zer pentsatua badaukagunez, ala mila koskobilo! Batetik, egunero ikusten dut eta nik (urtetik urtera garbiago): batekoz besteko, neskak gehiago dira mutilak baino; argiagoak, prestuagoak, arduratsuagoak... Bestetik (gizarte zabalera ikusmira azaleko bat egin besterik ez dago), politikan ez ezik, burtsan eta enpresaritzan eta sumiller-lanetan (ardo-probaketan) eta abarren abarretan gizonok emakumea aurretik daukagu ia; agian, atzeraegi ari gara geratzen ar harrok. Horiek guztiak gutxi balira, gainera, hemendik aurrera arra beharrezkoa ez bada bere egiteko nagusian (emearen ernalketan), akabo, gureak egin du. Eta errematerako, esaten duten bezala, giza arron esperma geroz eta urriagoa, geroz eta eskasagoa baldin bada, atera kontuak, enetxook: aurki gara Gernikako arbola baino iharrago; aurki gara, beste modura esanda, «iturri hotzekoak». Hemen hala deitzen baitiote barrabil lehorrari, alferrikako ttantto ttontto jarioa duenari. Iturria alferrik, txo. Jainkoa emakume jaio omen zela dio zenbaitek. Beste batzuek: «Ez dago gauzak alderantziz jartzea baino hoberik». Emakumea jainko ote, hortaz? Arron iturri hotzarena bistan da...