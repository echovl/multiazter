Docutec Bizi-ohituren bidez minbiziari aurre egin Minbiziak dira heriotzaren kausa garrantzitsuenetarikoak, arazo kardiobaskularrekin batera. Euskal Autonomia Erkidegoan (EAE) 2006. urtean heriotzen herena gaixotasun neoplasikoei egozten zaie. Minbizi askoren arrazoia ingurumen-faktoreak dira; beraz, hein batean prebenigarriak direla esan daiteke. Tabakismoa minbizi gehienen arrazoi nagusia bada ere, adituek diotenez gaixotasun honen intzidentziaren % 30-40 ekiditeko modukoa izan daiteke, elikadurarekin, pisuaren kontrolarekin eta ariketa fisikoarekin zerikusia duten neurrien bidez.1 Europan garatzen ari den ikerketa epidemiologiko prospektibo garrantzitsuena da EPIC ikerlana, eta bertan osasunaren eta minbiziaren arteko erlazioa aztertzen ari dira.2 Elikadura eta minbiziaren artean erlazio zuzen eta hertsirik ez badago ere, elikadura-patroiak minbizi batzuetan izan dezakeen eragina frogatu dute. Dena den, bizi-ohiturek ez dute eragin berdina izango minbizi mota guztietan; ebidentzia zientifikoak batez ere hestegorri, urdail, heste lodi, bular, birika eta prostatako minbizietan topatu dira. Minbiziaren Ikerketarako Mundu Funtsak osasun-gomendio batzuk plazaratu ditu azkeneko txostenean minbizia ekiditeko. Gomendio horiek egungo bizi-ohiturekin alderatzen baditugu, ez dugu emaitza itxaropentsurik jasoko. 1. gomendioa: gorputzeko pisua mantentzea Bizitzan zehar pisu osasungarria mantentzea izan daiteke minbiziaz babesteko erarik garrantzitsuenetakoa. Osasunerako Munduko Erakundeak dionez, obesitatea osasun publikoko arazo larrienetarikoa bihurtu da.    Azken urteetan, gainpisua eta obesitate-tasak adin-tarte guztietan igo dira. Eusko Jaurlaritzako Osasun Saileko azken Osasun Inkestak  jakitera eman zuenez, populazioaren % 36,6k gainpisua du eta % 10ek obesitatea. Hau da, ia populazioaren erdiak gehiegizko pisua du. - 2. gomendioa: ariketa fisikoa egitzea Bizitza osoan fisikoki aktibo mantentzea gomendatzen da; hau da, egunero gutxienez 30 minutu ibiltzea neurrizko intentsitatean. Herri garatuetako bizi-ohiturak, aitzitik, geroz eta sedentariogoak dira (garraiatzeko erak, aisialdi moduak...) - EAEn populazioaren bi herenak sedentarioak dira eta seitik batek besterik ez du gomendatutako ariketa fisikoa egiten3. 3. gomendioa: pisuaren igoera eragiten duten elikagai eta edariak ekiditea Dentsitate energetiko altuko elikagai eta azukredun edarien ahoratzea mugatzea gomendatzen da. "Dentsitate energetikoak" produktu baten pisu-unitate batek duen kaloria kantitatea neurtzen du. Dentsitate altuko produktuak gehienetan elaboratutako elikagaiak dira, azukre edota gantzetan oso aberatsak direnak. Hauek produktu freskoek baino dentsitate energetiko handiagoa dute eta gainpisua eta obesitatea eragin ditzakete. - Honelako produktuen ahoratzea oso altua da egungo gizartean, batez ere gazteen artean. Osasun-erakundeen gomendioa produktu hauek noizbehinka hartzea da, baina etxe askotan eguneroko elikagai bihurtu dira. 4. gomendioa: landare-jatorriko elikagaiak ahoratzea Gehienbat landare-jatorriko elikagaiak jatea gomendatzen da. Gutxienez egunero barazki eta fruten 5 anoa jan beharko lirateke. Horiek mantenugai eta landare-zuntzetan aberatsak izateaz gain, dentsitate energetiko baxua dute. Hainbat ikerlan zientifikok frogatu duten bezala, landare-elikagaien ahoratze altuak, zenbait minbizitatik babesten gaitu. - Gure inguruan batez beste 2,5 anoa barazki eta fruta ahoratzen da. Orokorrean landare-jatorriko elikagaietan txiroak diren dietak jarraitzen dira, baita lekaleetan pobreak direnak ere. 5. gomendioa: animalia-jatorriko elikagaiak murriztea Haragi gorrien ahoratzea murriztea aholkatzen da. Animalia-jatorriko elikagaiak neurri egokian ahoratzen badira osasungarriak eta elikagarriak dira, baina horien gehiegizko kontsumoa kaltegarria izan daiteke. - Herri garatuetan haragien taldeko elikagaien kontsumoa oso altua da; batez beste astean 10 anoa ahoratzen dira eta gehienez 3-4 anoa haragi hartzea aholkatzen da. 6. gomendioa: alkoholdun edarien kontsumoa mugatzea Beste ikerlan batzuek alkoholaren neurrizko kontsumoak gaixotasun kardiobaskularrak izateko arriskua murrizten duela iradokitzen badigute ere, ebidentzia zientifikoetan oinarrituz minbizia ekiditeko alkoholdun edaririk ez hartzea gomendatzen da. - 2002. urteko Osasun Inkestak dionez EAEko 16 urte baino gehiagoko biztanleen % 13 neurriz gaineko edalea da eta ia % 40 neurrizko alkohol-kontsumitzailea3. 7. gomendioa: kontserbazio, elaborazio eta prestaketa Kontserbaziorako gazitutako edo ketutako elikagaiak ez hartzea gomendatzen da. Bestetik gatzaren gehiegizko erabilerak minbiziaren sorrera eragin dezake. - Batez beste egunero 10 g gatz ahoratzen dira, eta adituek diotenez gehienez 5 g hartu beharko lirateke. Bestalde, egungo bizi-erritmoa dela-eta, kontserben edo prestatutako elikagaien salmentak gora egin du. Jaki hauek oso aberatsak dira gatzean. 8. gomendioa: elikadura-gehigarriak Nutrizio-beharrak dietako elikagaien bidez asetzea gomendatzen da. Zenbait ikerketa-lanek frogatu dutenez, elikadura-gehigarrien dosi altuek minbizietatik babes dezakete, baina baita minbizia sortu ere. Horregatik hobe da mikromantenugai hauek dietaren bidez lortzea. - Landare-jatorriko elikagaien ahoratzea baxua denez, mikromantenugaien gabeziak maiz aurkitzen dira. Egoera hori orekatzeko, ohikoa bihurtzen ari da gabezi horiek elikadura-gehigarrien bidez ordeztea. Elikadura egokia garrantzitsua da osasuntsu mantentzeko. Baina herri garatuetan dagoen elikagaien gehiegikeria ez dator bat horien erabilera egokiarekin. Egungo elikadura-patroia urrun aurkitzen da elikadura orekatu eta osasuntsutik. Amaia Irazusta, Leioako Erizaintza Eskola, EHU _______________________________ 1  Minbiziaren Ikerketarako Mundu Funtsa. Alimentos, nutrición, actividad física, y la prevención del cáncer: una perspectiva mundial. Washington, DC: AICR, 2007 2  González CA. The European Prospective Investigation into Cancer and Nutrition (EPIC). Public Health Nutrition, 2006, 9(1A): 124126 3  Osasun Saila. Osasun Inkesta 2002. Gasteiz, Eusko Jaurlaritza, 2004