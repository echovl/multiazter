Docutec Umeak autoan joateko aulkitxo, altxagarri eta segurtasun-gerrikoak Autoaren atzeko eserlekuan daramazu haurra, lotu gabe. Eta orduko 50 kilometrotako abiadan zoaz. Ez da asko. Baina bat-batean balazta zapaltzen baduzu, hor joango zaizu umea aurreko kristalaren kontra. Haurrak 20 kilo pisatzen baditu, 500 kilogramotako indarraz joko du aurreko kristala. Ez bazaitu zu, txoferra, parean harrapatzen. Beraz, hobe haurra ondo lotzea, segurtasun-neurriak errespetatuz. Kalkuluak egin dituzte: arauok kontuan hartuta % 40 gutxituko lirateke hildako umeen kopurua, eta % 70 zauri larriak izateko aukerak. Umeak ez baditu 12 urte bete, aurrean joan daiteke baldin eta gutxienez 150 cm. neurtzen badu, eta beti ere segurtasun-gerrikoa jarrita. Hori da legea, baina ez da aukera gomendagarria. Eta 12 urte bete gabeko ume kozkor horrek ez baditu 150 cm. atzean joan beharko du bere tamaina eta pisura egokitutako euste-sistema homologatuarekin. Eta sistema hori ez badute, autoetako atzeko eserlekuek helduentzako duten segurtasun-gerriko edo beste euste-sistema homologaturen bat erabili beharko dute. Beraz, Hego Euskal Herrian 12 urte betatako umeak aurrean joan daitezke, Ipar Euskal Herrian 10 urte betetakoak ere bai, baina diagonalean doan segurtasun-gerrikoa lepoa baino beherago geratzen bazaie. Legearekin bat datozen umeari eusteko lau sistema daude salgai merkatuan: autoaren kontrako norabidera begira joateko aulkitxoak, autoaren norabidean joatekoak, umea gorago joateko altxagarriak, eta segurtasun-gerrikoa.    Atzera begira joateko aulkitxoak Umea jaio eta gutxi gorabehera 18 hilabete eta 10-13 kilotako haurrentzakoak. Burua babesten dute, lepoa eta bizkar-hezurra, eta hori aurrera begirako aulkitxoek baino hobeto egiten dute. Atzera begirako aulkiotan umea arnes bidez lotzen da, uhalek beso eta gerriari eutsiz eta hanka-tartetik pasaz. Adin-bitarte eta pisu-tarte horretako umeen lepoa ahula da oraindik, eta umea aurrera begira doala, txoferrak bat-batean balaztari sakatzen badio, lepotxo horrek ezingo dio buruari behar bezala eutsi aurrera egiten duenean. Hil egin daiteke, edo paralitiko geratu. Beraz, autoaren kontrako norabideari begira eramatea da onena.    Baina badira hainbat guraso haurra aurrean eramaten dutenak beraientzako aulkitxoan, eta aldi berean airbarg-a dutenak jarrita. Balazta sakatuz gero, airbarg hori ateratzen den ziztuarekin, haurra akaba dezake, nahiz eta hau atzera begira joan! Ez egin horrelakorik. Aurrera begirako aulkitxoak Aulki hauek gutxi gorabehera 9-48 hilabete eta 9-18 kilo bitarteko umeentzako dira. Autoak talka egiten badu, umearen aurrerako mugimenduari eusten dio arnesak, eta autoaren gerrikoak ez dio aulkiari mugitzen uzten. Aulkiok umeari eusteko bost puntutako arnesa izatea komeni da, eta uhalak ondo lotuak eramatea gorputzari. Ezker-eskuin doan uhala, triparen parean geratzen bazaio, hobe aulkitxoaz gain altxagarria jartzea. Horrela uhal hori hanketan izango du,eta ez sabelean.   Umea gorago joateko altxagarriak Umea 3-12 urte eta 15-36 kilo bitartean dagoenean erabil daiteke. Ume hauek handiegiak dira lehen aipatutako aulkitxoetan joateko, eta altxagarri bat behar dute autoan eserita joateko. Oraindik, ordea, txikiegiak dira helduen segurtasun-gerrikoa eramateko. Horrela, altxagarri horren gainean jarrita, posible dute autoaren beraren segurtasun-gerrikoa jartzea. Altxagarri horiek ez dute bere segurtasun-uhalik. Autoaren uhalak umearen alde bateko lepauztaitik joan behar du bestaldeko aldakaren gainera. Lepoa eta tripa libre utzi, uhalik gabe, alegia. Altxagarri hauetako batzuek bizkarraldea dute, eta erosoagoak dira ez dutenak baino, eta babes hobea eskaintzen dute.     Helduentzako segurtasun-gerrikoa Umeak 12 urte edo dituenean, normalean nahiko garai bada autoaren beraren segurtasun-gerrikoa erabiltzeko. Baina umea eserlekuaren bizkarraren kontra eserita jarri, eta diagonalean doan uhalak lepoa ukitzen badio, edo kokotxa, altxagarriarekin segitzea hobe du.     Nola jakin sistema homologatua erosten ari zaren Aulkiak etiketa bat izango du erdian, besteak beste, E handi bat izango du. Azpi-indize moduan zenbaki bat eramango du E horrek. 9 sistema Espainian homologatua izan bada, 2 Frantzian izan bada, hori dena borobil baten barruan. Borobilaren gainean, besteak beste, zenbat kilo-bitarteko haurrarentzako gomendatua dagoen esango du etiketak, eta borobilaren azpian homologazio-zenbakia.       Beraz, hemen dituzu aholkuak eta lege-kontuak. Baina zer gertatzen da? Ez direla hain aintzat hartzen, batez ere bidaia motzak egiten direnean edo hiri-barruan. Frantzian 140 ume inguru hiltzen dira urtean 0-14 urte bitartekoak, autoan doazela, eta gehienak etxetik gertu. Beraz, autoa gidatzean eta aulkitxoa edo aukeratzean, tentuz hartu erabakiak.      