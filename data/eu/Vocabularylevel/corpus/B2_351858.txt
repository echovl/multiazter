Docutec 23 euro eta nortasuna Igande paregabea zen. Uztaila. Udazken itxurako uda hartan, zegokion urtaroaren ezaugarriak zituen eguna zen. Goiak urdin, eguzkia lanean, etengabe berotzen. 30 gradu baino gehiago... bero bai, baina hala dagokio urtaro honi, eta egun hura paregabea zen. Bilbo aldean igaro nuen goiza, bi lagunekin. Bilbon apenas zebilen inor egun hartan. Begiradarik ez. Autorik ez. Zaratarik ez. Isiltasun hark ere eguna berezi egiten zuen. Ordu pare bat egin genituen Uribitarte pasealekuko gerizpean, denbora pasan. Eta denbora horretan ez ziren gure paretik 20 pertsona baino gehiago igaro. Ba, justu, haietako baten batek izorratu zidan eguna. 23 euro lapurtu zizkidan. Askoz ere gauza gehiago ere bai, baina dirua zen hark nahi zuena, eta 23 euro eraman zituen. Nire poltsa osoa eraman zuen. Nire telefono agenda badakit ez dudala errekuperatuko, beraz, hemendik barkamena, nire deiaren zain dagoen guztiari, ez baitut deituko, telefono zenbakirik buruz ez baitakit —amarena eta beste bakarren bat izan ezik—. Mugikorra, sakelakoa, segapotoa edo dena delakoa, hori bai, eskuan nuen eta ez zuen eraman. Gainontzeko guztia bai. Kartera, txanponak, giltzak... Boltsoa falta zela ohartu ginenean hasi ziren komeriak. Zer da egin behar den lehenengo gauza? Bankuko txartelak baliogabetzea. Hori da beste ezer baino lehenago egin behar dela diotena, baina nork daki nora deitu behar den txartelak baliogabetzeko? Nik ez behintzat, eta nire bi lagunek ere ez. Larrialdietara dei egitea bururatu zitzaidan orduan. Ertzaintzarengana pasa zuten deia, eta salaketa egiteko gomendioa egin zidaten. Egingo nuela bai, baina emateko mesedez txartelak baliogabetzeko telefonoa. Eskatu eta eskatu ibili nintzen. Inork ez zidan, salaketa egitera komisaldegira iritsi nintzen arte. Eta han konturatu nintzen nortasuna ere lapurtu zidala ditxosozko mangiak. Quién dice ser Olatz Yarza dio salaketak. Paperik ez baduzu ez duzu nortasunik. Zu zarela frogatzeko modurik ez dago. Eta ez nuen ez nortasun agiririk, ez gidabaimenik, ezta liburutegiko txartelik ere! Ezer ez! Nire izena nirea dela dioten agiri guztiak eraman zituen boltso barruan. Izena lapurtu zidan, eta izana ere bai ia. Asteartean atxilotu zuten auto bat lapurtzen ari zela nire kartera eta kotxeko giltzak gainean zeramatzan gizon bat. Dokumentazioa eskuratu dut berriro. Telefono agenda ez da agertu, eta nire nortasun agiria eskuartean badut ere, nor naizen zalantzan dut orain. Paperik gabe ez bainaiz inor. 23 euro eskuratu ditu berak.