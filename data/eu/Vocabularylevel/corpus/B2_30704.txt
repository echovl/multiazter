Docutec Euskaldun sutsuak Euskaldunak, sexu kontuetan, hotzak direla esan izan da. Jose Maria Satrustegik euskaldunen sexu ohiturak aztertu zituen ¿Erdi Arotik joan den mendera arte¿. Apaiz eta etnografo nafarrak Erdi Aroko hamaika kontu eta pasarte bitxi bildu zuen. Euskaldunok, sexu kontuetan, aspaldi atera ginen "hozkailutik". Erdi Aroan, behintzat, ez zen falta bero-bero ibiltzen zenik... Erdi Aroan, herritar askok ezkontzea zuten helburu. Dena dela, haietako askok, etxekoa ez ezik, beste ohe batzuk ere "berotu" egiten zituzten ezkondu ondoren, herri xehean hala nola aberats edo handikien artean. Ohea, hala ere, ez zen garai hartako euskaldunen leku bakarra. Herri xehearentzat, edozein leku ona zen: ganbara, mendia, etxeko gela bakarra ¿garai hartan, etxe askotan, sukaldeaz gain, gela bakarra izaten zen etxean¿... Jauregietako giroak glamour handiagoa zuen, baina denek gauza bera egiten zuten finean: sexua. Hona hemen handikien artean gertatutako kasu bat. Antso Gartzes infantea Constanzarekin ezkonduta zegoen. Baina beste emakume bat ere bazuen ohaide ¿Andregoto, Antso Abarka erregearen ama¿ eta seme-alaba sorta polita izan zuen harekin. Haietako bat Antso Sanchez Nafarroako kondea izan zen; aita bezala, sasiko ume asko sortutakoa bera ere. Nolako enborra, halako ezpala! Ezkontzatik kanpora Ezkontzatik kanpoko maitasun pasarteak ere ohikoak ziren. Haietako batzuk elkarrekin ezkontzeko hitza emana zuten neska-mutilen artekoak izaten ziren. Luzaiden, esaterako, mutikoek neska-lagunen etxean lo egiten zuten larunbatetan ¿Nafarroako herrian "amoros eguna" edo "neskaneguna" esaten zioten larunbatari duela gutxi arte¿. Jakina da, ordea, hitzak haizeak eramaten dituela askotan, eta batzuek bertan behera uzten zuten ezkontza, "hartu emanetan" ibili ondoren. Martin Azterainek horixe egin zuen 1547an: Juana Utergarekin hitzartutako ezkontza bertan behera utzi, eta Maria Zizurrekin ezkondu zen. Elizgizonak ere ez ziren sexu grinaren izurritetik salbu. Rodrigo Tello ikuskariak Iruñeko elizbarrutia bisitatu zuen 1295ean, eta adierazi zuenez, maitaledun 450 elizgizon zeuden bertan. Apaizak ere zigortuta Legeek ezkontzatik kanpoko harremanak zigortzen zituzten: isunak, zartailuak... Hala ere, lapurreta egiteagatik bete beharreko zigorrak gogorragoak izaten ziren halako hutsegiteengatik bete beharrekoak baino. Ezkontzatik kanpoko harreman ugari zegoelako, agian? Handikiekin eta elizgizonekin, agintariek ezikusiarena egiten zuten horrelakoetan. Dena dela, elizgizonak ere zigortu egiten zituzten: Azteraingo abade jaun Miguelek isuna ordaindu behar izan zuen Antso Garciaren emaztearekin oheratu zelako; apaizak eta emakumeak Semencillo izeneko semea izan zuten. Alderantzizko kasuak ere baziren: Oibar herriko Pascualari isuna jarri zioten 1358an, Otxoa Periz apaizarekin "bekatuan" ibiltzeagatik. Dantzaren aurkako gurutzada Neska-mutilak erromerietan eta garaiko jai egun garrantzitsuenetan elkartu ohi ziren: Santo Tomas eguna, Urte Berri eguna, Santa Ageda... Dantzaldiek ere arrakasta zuten. Horregatik, Iruñeko elizbarrutiak dantza debekatu zuen 1531n, neska-mutilei "deabrukeriak" eginarazten zizkielako. Askoren ustez, emakumeak ziren tentazioaren errudun: irtirin jokatzea leporatzen zieten. Beraz, ez zen haien aurkako neurririk ere falta. 1405ean, adibidez, zetazko jantziak eta zilarrezko eta urrezko apaingarriak eramatea ¿botoietan salbu¿ debekatu zieten Lizarrako emakumeei.    