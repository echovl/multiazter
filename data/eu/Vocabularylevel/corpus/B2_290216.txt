Docutec Mendukiloko leizea irrikan dago bere altxorrak erakusteko Orain arte espeleologo eta abenturazale gutxi batzuen eskura zeuden Aralarko erraiak. Baina, iazko udaratik aurrera edonork bisitatzeko moduan jarri zituzten Astitzeko Mendukilo leizeak. Urtarrila eta otsailean itxita egon dira. Martxoan ireki dituzte berriro beren ateak. Beraz, bertara joateko asmorik izatera, hona hemen hainbat argibide eta jakingarri bisitaldirako balio handikoak izango dituzunak. Zenbait zientzialariren aburuz, lur-azpiak ikertzeke geratzen zaigun seigarren kontinentea osatzen du. Lur-azpiko ingurune honen ezaugarri nagusiak, argitasun-eza, hezetasun itzela (saturazio-puntuaren mugan), CO2 kontzentrazio esanguratsuak, haize-korronteak, mugikortasun-arazoak... dira. Hau dela eta, egun dugun ezagutza-maila eskasa ez da batere harritzekoa, gizakia lur-azalera moldatutako espeziea baita. Honela, azken hamarkadetan espeleologoei mugaturiko ingurunea izan da lur-azpia. Muga hauei aurre egiteko eta edonork Aralarko erraiak ezagutu ahal izateko, Astitzeko kobak S.M. Enpresak Mendukiloko koba egokitu du. Astitzeko Kontzejuaren herri lurretan kokatua dagoen leize hau, mendeetan zehar mendi-ukuilu gisara erabilia izan da. Baina, 2005eko udatik aurrera, erabilpen berria izan du, bisitariak jasotzeko moduan atondu baita. Lur-azpiak dituen berezko zailtasunak edonori errazteko asmoz, zaldain flotakor, argiztapen berezi (argi dinamikoak) eta multimedia sistemez hornitu da leizea. Honela, ibilbidea bere kasa bi pisu igo eta jaitsi ditzakeen edonorentzat egokituta dago. Bisita guztiak zonaldeko giden laguntzaz gauzatzen dira, gehienez 20 pertsonaz osatutako taldeetan. 50 minutuko iraupena duten bisita hauetan hiru gelaune ikusteko parada dago: Artzainzulo: sarrerako gela izanik, argi naturala iristen da eta bere bolumen itzelari esker nahiko argiztatua egoten da. Gela honetan lehen formazio geologiko xumeak ikusiko ditugu. Gelaunearen amaierara iristean, Jentileioko tutuan sartu gara eta 28m jaitsi ostean (90 eskailera) kobaren erraietan izango gara. Hartz Zuloan gaude eta gela honek banatzaile gisara jokatzen du, bertatik gainontzeko gelaunetarako sarrera baitago. Laminosin: gelaune honen ezaugarri nagusia, formazio geologikoen aniztasun eta kopuru itzela da: estalaktitak, estalagmitak, gourgs-ak... nonahi gertu-gertutik ikusiko ditugu. Herensugearen Gotorlekua: bisitatuko den azken gelaune honen ezaugarri bereizgarria bere bolumen itzela da (60m-ko luzera eta zenbait puntutan 20m-ko altuerara iristen da). Bertatik berriro ere lur-azalerantz abiatuko gara, kobazuloaren ahoan bisitari amaiera emanaz. Bisitaren osagarri gisa eta irteerari ahalik eta etekin gehien ateratzearren, harrera-etxe bat eraiki da leizearen kanpoaldean. Bertan, ikus-entzunezko gela, erakusketa-gunea, taberna, komunak eta denda xume bat ireki dira. Ikus-entzunezko gelan 15 minutuko dokumental bat ikusteko parada izango da, Aralarko mendizerra oinarritzat harturik, lur-azpiko eremuaren ezaugarriak plazaratuko dizkiguna. Erakusketa-gunea, lur-azpia balitz bezala girotu da maketa-dekorazio baten bitartez. Bertan, koban ikus daitezkeen formazio geologiko ezberdinen aniztasuna ikusteko aukera izango dugu. Non daude? Nafarroa iparraldean, Plazaolako Partzuergo Turistikoaren eremuetan eta Aralarko mendizerraren magalean. Zehazkiago, Larraungo bailaran, Astitzeko kontzejuaren herri-lurretan. Nola iritsi? A15 autobia hartu eta Lekunberri herrian atera behar da. Lekunberritik, hasiera batean Aralarko Santutegira doan bidea hartuko dugu (NA7510); Lekunberriko bidegurutzea hartu eta 200-300m egin ostean, ezkerretara Madotz-eko bidea topatuko dugu. Errepide honetan goazela, lehen bidegurutzea Iribasera doana da (Iribaseko bidea ez dugu hartu behar). Aurrera jarraituz, Larraun ibaia zeharkatu eta Alli herrira iritsiko gara. Berau atzean utzi eta Astitz herrira iritsi baino lehen, eskuinetara asfaltatutako errepide estu batekin egingo dugu topo. Bertatik gora eginez (1,3Km), parkinga eta harrera-etxea dauden lursailera iritsiko gara. Leize hauetara sartzeko hainbat gomendio, tarifen zenbatekoa eta argibide gehiago leizeen berri ematen duen web atarian: www.mendukilo.com aurkitu ditugu. Laburbilduz: - Bisitaren iraupena 50 minutukoa da. - Leizearen tenperatura 13ºC-koa da. - Lur-azpiko ingurune honen ezaugarri nagusiak, argitasun-eza, hezetasun itzela, CO2 kontzentrazio esanguratsuak, haize-korronteak, mugikortasun-arazoak... dira. - Bisita guztiak zonaldeko giden laguntzaz gauzatuko dira, gehienez 20 pertsonaz osatutako taldeetan. - Bisitek ordutegi jakin bat dute. - Leize barruko ibilaldia erosoagoa egiteko zaldain bat ipini da.  - Leizearen erraietara iristeko 28m jaitsi behar dira (90 eskailera)  