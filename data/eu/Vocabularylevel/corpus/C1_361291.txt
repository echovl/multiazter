Docutec Adimen anitzak aintzat hartuz zer egin dezakegu hizkuntzak ikasteko eta irakasteko Berriki gure artean izan dugu José Luis Vera Baptista Doktorea, Tenerifeko La Laguna Unibertsitateko Didaktika Berezietako saileko Hizkuntza eta Literatura irakasle titularra. Adimen anitzei buruz jardun dugu berarekin, beti ere atzerriko hizkuntza bat edo bigarren hizkuntza bat, euskara esaterako, ikasi nahi duen ikaslearen ikuspuntua aintzat hartuta. Jose Luis, emango al diguzu Adimen Anitzak (AA) kontzeptuari buruzko definizio eta azalpen erraz bat? Zure galderei erantzuten hasi aurretik, aldizkariko irakurleei esan nahi diet aldizkariaren beraren formatuak hala behartuta, erantzunak laburrak izango direla. Beraz, muga handi hori badugu. Elkarrizketan zehar ideiarik funtsezkoenak behin eta berriz azpimarratuko ditut argiago gera daitezen. Dena den, ideiok sakondu egin daitezke Interneten sartze hutsarekin, www.google.es bilatzailean elkarrizketan aipatuko dudan edozein kontzeptu, adibidez "adimen anitzak" idatzita. Sarrera modura, nik uste irakurleei gutxi gorabehera azaldu behar zaiela elkarrizketan jorratuko dugun alor hori zer den, eta nola iritsi garen egungo egoerara. A. Binet psikologo frantziarrak (1857-1911) eta T.Simon-ek adimen-kozientearen bidez giza adimena neurtzeko test-sorta bat sortu zuten elkarrekin 1905-11 urte horietan. Pertsona batek dituen urteak zati pertsona horren buruaren adina eginda, matematika-eragiketa hori eginda, lortzen da adimen-koziente hori, eta oso erabilia izan zen eskoletan, lantegietan eta. Orain gutxi arte adimen-koziente horren arabera (100dik gorakoak edo  beherakoak) sailkatzen ziren gizakiak. Test-sorta honek arazo bat zeukan, bi adimen-mota bakarrik hartu zituela aintzat: linguistiko-berbala eta logiko-matematikoa. Beraz, emaitzak, osotasunik ezean, ezin desegokiagoak izan dira. Guztiok ezagutzen ditugu test hauen arabera oso adimentsuak izan eta berez hain adimentsu ez direnak giza ezagutzaren beste alor batzuetan, eta batez ere, beren praxian. Binetek ematen duen adimenaren definizioa eskasa eta zehaztasunik gabea iruditzen zaigu gaur egun. Egun ez dugu adimen bakarraz hitz egiten, adimenez baizik. Adimena gaitasun edo abildade bat da, arazoak konpontzeko, informazio prozesatzeko, baina batez ere, aritzeko. Aritu, zernahitan aritu egin daiteke bat, adimena apur bat, edo asko, erabilita. Baina adimenaz ezin da hitz egin prozesu kontzeptua aintzat hartu gabe. Inork ez du adimen-mota bakarra, askoren konbinaketa da. Informazio pilatze hutsak ez du inor adimentsu egiten, dakiena era eraginkorrean erabili beharra dauka hainbat egoera konpontzeko. Egiten dugun orok eskatzen du hainbat adimen-mota erabiltzea aldi berean. Howard Gardner heziketa-psikologoak bere aurretiko hainbat adituren lan askotan oinarrituz, 7 adimen-mota definitu zituen 1983an (Frames of Mind, Estrucuturas de la mente, gaztelaniaz). Berak 8. bat erantsi zion 1998an, naturalista. Laburbilduz, Gardner-ek 8 adimen-mota daudela dio: linguistiko-berbala, logiko-matematikoa, espazial-bisuala, kinestesikoa, musikala, interpertsonala, intrapertsonala eta naturalista.  Adimen-mota gehiago ere erantsi dira gerora: intuiziozkoa, emozionala, sortzailea, izpirituala, praktikoa, estetikoa, eta moral/existenziala. Aipatutako azken adimen-mota hauek Gardner-ek definitutakoen osagarri dira, hauei nabardurak ezartzen dizkiete, nahiz eta ez dauden Gardner-enak bezain egituratuak. Beraz, ikusten duzue, hasi besterik ez gara egin. Egia da burmuinari buruzko aurkikuntzek eragin handia izan dutela gizakiak nola aritzen garen eta nola ikasten dugun interpretatzerakoan. Burmuinari buruz aurreko mendearen bigarren zatian eta mende honetan egin diren ikerketa zientifikoek datu berriak eman eta eman ari dira, eta gorputz-zati harrigarri hori, burmuina, ulertzen laguntzen digute. Hizkuntza bat ikastea zer den galdetzen duzunean ezin duzu ahaztu gizakiaz ari garela, eta ezin duzu ahaztu zer den hizkuntza. Hizkuntza gizakiok dugun komunikaziorako kode-multzo bat da. Nahitaez, gugan baditugu hainbat adimen-mota ikastea bera eraginkorrago eta interesgarriago bihurtzen dutenak. Laburtuz, orain artekoa aintzat hartzen badugu, ez da egia hizkuntza bat ikasteko garatu beharreko adimen-mota bakarra linguistiko-berbala denik. Besteak ere behar dira. Beraz, irakaslearentzat ezinbestekoa da jakitea ikasleak hizkuntza ikasteko ez duela nahikoa gramatikarekin eta lexikoarekin, beste adimen-mota batzuk ere beharko dituela ikas-prozesuari behar bezala ekiteko. Guztiok jaio gara, nolabait esatearren, ahalmen batekin, baina landu daiteke, hobetu, are, aldatu? Nola? Badirudi hasieran denok adimen-mota guztiak ditugula, eta ahalmen edo gaitasun berberak. Baina hasiera horretan ere adimen batzuk beste batzuk baino garatuagoak ditugu. Hauxe da garrantzizkoa: segun zein girotan bizi garen, nola hezten gaituzten, sortze beretik ditugun adimen-mota jakin batzuk garatuko ditugu, eta beste batzuk aldiz, ezta batere. Adimenak ez dira erabakigarriak gure bizitzan, baina beren eragina dute dudarik gabe. Izan ere, beti dugu gure adimenak indartzeko modua. Hau da gizakiari eman dakiokeen mezurik baikorrena. Gurasoek, irakasleek, gizarte-eragileek... jakin beharko lukete hori, eta baita zernahi, hizkuntza bat edo beste edozer, ikasi nahi dutenek ere. Entrenatzea da kontua. Gizonezkoek eta emakumezkoak berdin ikasten al dute hizkuntza? Ba al da alderik ikasteko moduan? Adimen bat edo beste erabiltzeko orduan? Estrategiak baliatzerakoan? Azken urteotan asko eztabaidatu dute gai honi buruz gizon-emakumeek. Badira aldizkarietan testak, denok ezagutzen dugu baten bat, burmuinak zein sexu duen jakiteko asmoz halako galdera jakin batzuk egitea proposatzen duena. Dena dela, ikerketa serioa bada esango dizu oso alderakoia dela inor adimenaren arabera sailkatzea, ia beti huts egiten baitu sailkapen horrek. Giroak, eta batez ere, gizaki hori nola hezia izan den, horrek eragingo du adimen batzuk nagusitzea gizonarengan, edo emakumearengan. Eta horrexegatik ohitu dira,  mendeetan zehar, gizasemeen burmuinak  desberdin funtzionatzen emakumezkoenen aldean. Nor ez du aita, edo ama, ikusi seme-alabei esaten "horiek mutilen gauzak dira." edo "horiek nesken gauzak dira." Oso bestelako egoera genuke hain heziketa sexista izan ez balitz. Denok, gizon zein emakume entrenatuak, heziak izan gaitezke halako adimen-mota garatzeko, edo halako gaitasun edo abildadea lortzeko, generoa ez da oztopo gaindiezina. Gure ikas-prozesua hobetzeko asmoz, estrategia berriak ikas al ditzakegu? Jakina! Gure bizitzan zehar hainbat eta hainbat estrategia ikas ditzakegu: gizaki oro dago horretarako prestatua. Bi estrategia-mota daude: batzuk irakastearekin dute zerikusia, eta beste batzuk, ikastearekin. Lehendabizikoak irakasleak darabiltza bere egitekoan, eta besteak ikasleak, ikasteko jakina! Ikasle bakoitzak ikasteko  "bere trikimailuak" ditu. Zein? Segun eta zein adimen-mota diren nagusi beragan. Adibidez, adimen espazial-bisuala duen hizkuntza-ikasle batek errazago ikasiko du baldin eta ikasi nahi duen hori irudi bidez aurkezten bazaio, edo arbelean idatzita aurkezten bazaio. Irakasleak landu/entrenatu egin dezake ikaslearen adimen hori, baina ikaslea da esan behar diona ikasterakoan estrategia bat ala besteren bat doakion hobeto. Estrategiak normalean elkarren osagarri izaten dira. Zer da estrategia? teknika bat da, ekintza jakin bat, urrats bat; finean, ikasleak ikasteko egiten duen oro. Gizakiok estrategiak pilatu egiten ditugu gure bizitzan zehar. Ikasteko behar ditugunean, bada erabili egiten ditugu, konturatuta ala konturatzeke. Dena dela, hori baino garrantzikoagoa da esatea beti ikas dezagula estrategia berriren bat. Ikasgaia programatzerakoan irakasleriak aintzat hartu behar al ditu ikasleriaren adimen-motak? Eta hala jokatzen badute errazago ikasi al daiteke, hobetu al daiteke hizkuntzarenganako arreta eta interesa? Orain arte esandakoaren arabera erantzunak begi-bistakoa dirudi. Nola esango dio irakasle batek ikasle bati halako adimen-mota kanpoan uzteko ikasgelako atetik sartu baino lehen? Nola hasiko da ezer programatzen ikasleen adimen anitzei bizkar emanda? Ikasleari edozein informazio irakasteko bide ugari guztiak erabili beharko dira, ezta? Zeren horrela hobeto barneratuko du informazio hori, ez? Bestela jokatzea lana alperrik galtzea izango litzateke. Adimenak anitzak dira, eta garbi dago ikasleak hobeto ikasten duela era jakin batean beste era batean baino. Adibide argi bat. 15 giltza ditugu sarraila irekitzeko. Inori ez zaio burutik pasatzen giltzak probatu gabe botatzea. Eta, ikasleak bere baitan nagusi duen adimen-motarekin edo motekin bat datorren giltza, ikasteko aukera emango diona, bota badugu, sarrailan sartu aurretik? Egia da, eta esana dugu, dena hobe liteke. Irakasleok hezitzailea garenez geure egitekoan sartzen da ikaslearen adimenak indartzea. Bizitzarako ari baikara hezitzaile-lana egiten, ez bakarrik hizkuntza bat ikasteko. Batzuek adimen bisuala garatuago dute, beste batzuek kinestesikoa. Adibide bana jartzerik bai horrek nola eragiten duen hizkuntzak ikasterakoan? Eskarmentuak esaten digu ikasle askok hitz bat gogoan hartzeko hitz hori ikusi egin behar dutela idatzita, edo irudi bati erlazionatuta. Bisualak dira, espazialak. Errazago ikasten dute mapak eginez, eskemak, bideoak ikusiz, trebeak dira espazioan kalkulatzen, marrazten, buru-hausgarriak egiten. Kinestesikoek, berriz, ukitu ezean ez dute ikusten. Mugitu beharra daukate, ukitu beharra, imintzioak egin beharra, gimnasian dira trebeak, eskulanak egiten, ekintzaren bidez ikasten dute, ezin dute luzaroan eserita egon toki berean... Bi ikasle-mota hauek oso ugariak dira. Amaitze aldera. Sarri entzun dizugu ikaslearen autonomia landu behar dela? Hizkuntzen ikaskuntzari dagokionez, zer da autonomia hori, nola definituko zenuke? Zein hiru ezaugarri beharko lituzke ikasle autonomo batek? Zaila erronka. Hiru ezaugarri esango dizkizut. 1. Bere buruari esan behar dio bere kabuz zerbait egiteko gauza dela. 2. Autonomo izateko jarrera baikorra erakutsi behar du. 3. Hutsegiteei ez die beldurrik izan behar: inork ez du ikasten hutsik egin gabe, edo gaizki egindakoak zuzendu gabe.