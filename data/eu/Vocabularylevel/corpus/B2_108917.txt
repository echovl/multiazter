Docutec Iker Goenaga: "Gaixotuta nago soinu txikiarekin" Alkizan bizi den Zizurkilgo semea da Iker Goenaga. Eta Pasaian musika irakasten du. Plazaratu berria du azken lana: Bizkaiko berba bat aukeratu du izenbururako: Txikitxuterik, eta txikitatik esan nahi du. HABE.- Diskoa esku artean izan nuenean izenburua gaizki irakurri nian, eta 'triki-txuterik' irakurri nian. Ez dik hori izenburua, baina izan zitekean 'trikiaz' osatutako 'txute' bat; pasioa behintzat bazeukak.IKER GOENAGA.- Izan zitekean, baina hori bizkaierazko hitz bat duk, eta guk Mauricia Aldeiturriaga, Zeberioko pandero-jotzaile eta abeslari handiari ikasitako hitz bat duk, eta hitz horren atzetik kantu bat ere bazegok, Gipuzkoa aldean eta 'Salamancara' gisara ezagutua izan dena. Bestetik, nik txikitatik hasi ninduan trikitia jotzen, eta 'txikitxuterik' horrek hori esan nahi baitu, 'txikitatik', egokia iruditu zitzaidaan diskorako. H.- Soinugorri duk hire aurreko diskoa, eta aldea nabarmena duk oraingo honen parean.I.G.- Taldean zegok aldea. Kantuak eta hitzak sortzerakoan bakarkako lana egiten diat. Eta bost urte ez dituk alferrik pasatzen. Baina, taldekideek beste talde batzuetan ere jotzen diate, eta zuzenean ere antzemango duk hau talde-lana dela: Beñat Barandiaran, Iban Gurrutxaga, Mikel Atxega eta Josu Gabellanes dituk besteak. Baten bat Moraurekin aritua duk, Debekatua, eta Marruma taldeetan ere ibiliak dituk. Eta hauek euren artean ere oso ezberdinak dituk, eta honek bazian bere arriskua, baina tira. Gitarrak, perkusioa... H.- Gitarrak ere entzun genizkian trikitiarekin batera diskoaren aurkezpen egunean...I.G.- Baina, aurkezpenera bi gitarra akustiko eraman genizkian, eta normalean gitarra akustikoa eta elektrikoa izaten dituk lagungarri. Eta gero baxua ere elektrikoa eta perkusioa. Perkusioa ere landu diagu diskoan: panderoa, kaxoia, darbuka marokoarra, Indiako taulak... Gitarra elektrikoa ere gozoa duk, ez duk rock-erakoa, ez heavya... Uste diat kantuei eman diegula bateragarritasuna, kolore bat. H.- Kantu batean negua aipatzen duk, beste batean udazkena. Urte-sasoi horiek nahiago ala?I.G.- Negu, Negu txiki, nire txakurra duk. Abaltzisketako ikasle batena izandakoa, Ttiki deitzen zioan, eta niri oparitzean Negu Txiki jarri nioan. Eta Udazkena, berriz, nik egindako hitz-joko bat duk. Azken udazkena. Azkena Mikel Laboarengatik duk. Bere lehen binilozko single hura argitaratzean, Mikel Laboa jarri beharrean Azken hitza erabili zian ezizen gisara edo, eta horregatik. Bestela, urtaro guztiek zeukatek bere xarma, baina ni ez nauk bereziki udaren zale. Baina, oporrak ere udan izaten dituk. H.- Trikitia jotzen duten guztiei egiten zieat galdera hau: trikitia jo bai, baina inork ez dik dantzarik egiten.I.G.- Halaxe duk. Ni neu ere ez nauk oso zalea. Garai batean dantza musika ulertzeko modu bat zuan, eta gaur egun gizarteak agian ez dik dantzarako beharrik sentitzen. Garai batean jendea dantzan jartzea garrantzizkoago zuan pieza ondo jotzea baino, iaiotasuna baino. Eta gaur egun musikariek ondoen jotzen dutenean inork ez dik dantzarik egiten. H.- Bai aurreko diskoan, bai honetan natura aipatzen duk.I.G.- Baserritarren semea nauk, eta kaletik baserria pasa nauk bizitzera. Eta beti egon nauk mendiari eta naturari lotua. Eta batzuei ez, baina niri kosta egiten zaidak lo hartzea ilargi betearekin. Benetan sentitzen ditiat naturako elementu horiek. Baraiazarra familia H.- Zer duk Baraiazarra kantua?I.G.- Mendi bat izateaz gain, baduk abizen bat ere, Bizkaikoa. Eta Gernika inguruko familia bat duk. Betidanik ibili dituk soinu txikiak konpontzen. Semea Ameriketan ibili zuan urtetan itsasontzian eta. Halako batean erabaki zian nonbait lekutzea, ezkondu, eta soinu txikiak konpontzeari ekin zioan aitarekin ofizioa ikasi ostean. Gaur egun Gernikan denda bat zeukatek: soinu-tresnak konpontzen zizkidak, nik erositako soinu zaharrak askotan. Izugarri estimatzen diagu elkar, eta kantuko kalejira hori Baraiazarra aita-semeei eskainia duk. H.- Trikiti asko dauzkak etxean?I.G.- Hamabost bat. Batzuek hamar botoi dituztenak eskuinean, ilara bakarrean, eta ezkerrean bi botoi. Horren ondorengoak, hamabost bat nota eskuinean eta ezkerrean lau nota. Guztiak ez dituk garai berekoak. Gero Donostian egiten zizkiaten, Egian, Larrinaga, eta Larrinaga-Gerrini erakoak ere. Bakarren bat Italian egindako modernoagoa ere badut. Hala ere, normalean diskoa, eta aurrekoa ere, Donostian egindako Larrinaga zahar horiekin grabatzen saiatzen nauk. H.- Zergatik?I.G.- Bolumen aldetik askoz ere indartsuagoak dituk, eta tinbre berezia diate. Jakina, garai hartan ez zegoan mikrofonorik, ez bozgorailurik. Beraz, soinuak ere funtzio bat bete behar, eta indartsuak eta ozenak zituan. Gaur egun, aldiz, ez zagok horren premiarik. Gaur egun soinuak oso gozoak dituk, eta garai batekoak bazirudik negarrez ari direla, edo garrasika. Oso erakargarria duk. Asko eskertu izan zioat Joseba Tapia trikitilariari bere soinu-tresnak probatzen uztea bere etxean. Zuzeneko emanaldietara soinu zahar hori ere eramaten diat. Urteak dituk ez dela horrelako soinurik egiten... Nik uste dut oso gutxi garela hain gaixotuta gaudenak soinu txikiarekin. Etxean ere goizean jaiki, sua piztu, eta soinua joz disfrutatzen dut. Trikitixa-elkartean lanean ere gauza asko ikasten dituk, zergatik jotzen zen era batean eta ez bestean. Nolabait ni jotzeko era horren emaitza nauk eta hori aztertzen saiatzen nauk, soinu txikiaren adar ezberdinak lantzen. H.- Tokiaren arabera, soinu bat edo beste bat eramaten duk?I.G.- Soinu txikiak ez zeuzkak tonalitate guztiak, beraz, osagabea duk. Kantuak tonalitate jakin batean grabatuz gero, tonalitate bereko soinuak erabili behar dituk beste musika-tresna eta ahotsarekin uztartzeko eta hor mugatua hago zertxobait. Ez duk hain erraza. Baina, detaile horiek zaintzea merezi dik. Hori Mikel Laboak ondo zekik. Oiartzunen kontzertua zeukak: bi aste lehenago han ibiliko duk, eta gero botako dik zerbait kontzertuan. Transcription:[+] Transcription:[-] IKER GOENAGA Zer duk, hori igual mendi bat izango duk, baina badaezpada ere, Baraiazarra? Baraiazarra mendi bat izateaz gain, bada abizen bat ere, Bizkaiko abizen bat, eta badaude... Baraiazarra familia bat behintzat Gernika inguruan bizi dena eta hauek betidanik... Aitak orain edukiko ditu laurogeita ez dakit zenbat urte edo, eta hauek izan dira soinu txiki edo trikitixa-konpontzaileak betidanik. Eta bere semea itsasontzian eta lanean ibili zen urtetan, Ameriketan eta horrela, eta halako batean pentsatu zuen asentatzea eta ezkondu, eta bere aitarekin soinu-konpontze ofizioa ikasi, eta gaur egun Gernikan denda bat dauka 'Baraiazarra soinu-tresnak' edo izenekoa. Eta beno, Baraiazarra hau nire soinu tresna-konpontzailea ere bada, eta nik erosten ditudan soinu zaharrak eta, -ze soinu zaharrek askotan lan handiak dauzkate- Donostian egiten zituzten. Larrinaga eta Larrinaga-Guerrini horiek konpontzeko eta... Baraiazarra honek, egia da nik estimu handian daukat eta berak ni ere bai, eta nire tresnak konpontzen ditu eta berarekin aspalditik badaukala harreman oso ona, eta pentsatu nuen kalejira hori egokia izan zitekeela berrari eskaintzeko; berari eta bere aitari. Hortik dator kantua. IKER GOENAGA Zer duk, hori igual mendi bat izango duk, baina badaezpada ere, Baraiazarra? Baraiazarra mendi bat izateaz gain, bada abizen bat ere, Bizkaiko abizen bat, eta badaude... Baraiazarra familia bat behintzat Gernika inguruan bizi dena eta hauek betidanik... Aitak orain edukiko ditu laurogeita ez dakit zenbat urte edo, eta hauek izan dira soinu txiki edo trikitixa-konpontzaileak betidanik. Eta bere semea itsasontzian eta lanean ibili zen urtetan, Ameriketan eta horrela, eta halako batean pentsatu zuen asentatzea eta ezkondu, eta bere aitarekin soinu-konpontze ofizioa ikasi, eta gaur egun Gernikan denda bat dauka "Baraiazarra soinu-tresnak" edo izenekoa. Eta beno, Baraiazarra hau nire soinu tresna-konpontzailea ere bada, eta nik erosten ditudan soinu zaharrak eta, -ze soinu zaharrek askotan lan handiak dauzkate- Donostian egiten zituzten. Larrinaga eta Larrinaga-Guerrini horiek konpontzeko eta... Baraiazarra honek, egia da nik estimu handian daukat eta berak ni ere bai, eta nire tresnak konpontzen ditu eta berarekin aspalditik badaukala harreman oso ona, eta pentsatu nuen kalejira hori egokia izan zitekeela berrari eskaintzeko; berari eta bere aitari. Hortik dator kantua.