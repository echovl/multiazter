Docutec Arrantza: lagun arteko kirola Hego Euskal Herrian asko dira kanabera eskuan ibai edo itsasertzera arrain bila joan ohi diren lagunak; federatuen kopuruak, gainera, nabarmen egin du gora azken urteotan. AINARA ARRATIBEL/ Nahiz arrantza denboraldia martxoan hasi zen, asko dira kanabera eskuan hartu eta euliz edo zizarez betetako kaxatxoa besapean dutela ibai edo itsasertzera arrantza egitera joaten direnak.  Bazkari legea egiteko adina harrapatzen direneko egunak ez dira lar izaten, baina arrantzak ase betetzen dituen lagun ugari direla frogatu ahal izan du Egunkariak. Aitor Urruzuno arrantzale andoaindarrak azaldu digunez, azken urte hauetan batez ere euliarekin egiten da arrantzuen. «Haatik, oraindik zizarearekin ere arrantzatzen da, baina hor dago koilarazko arrantza ere». Harrapatzen diren arrainei dagokienez ere, desberdintasunak daude ibaiko arrantzaren eta itsasoko arrantzaren artean, Jose Ramon Aldanondo eta Jose Joakin Jakoisti EAEko eta Nafarroako Arrantza federazioetako presidenteek Egunkariari aitortu diotenez. «Ibaian batez ere amuarraina harrapatzen da. Horrez gain, nahiz eta azken urte hauetan gutxiago izan, izokina ere harrapatzen da. Hala ere, hori azken urte hauetan Bidasoa itsasoan harrapatzen da», azaldu digu Jose Ramon Aldanondok. Jende askok uste du arrantza bakardadea gustuko duen pertsonentzako kirola dela, eta baita pazientzia handia eskatzen duen kirola dela ere. Urruzunoren ustez, baina, hori ez da guztiz egia. «Euliarekin egiten den arrantza askoz aktiboagoa da, ez da, lehen uste bezala, kanabera bota behar eta arraina hurbildu arte itxaron behar». Bakardadeari dagokionez, Jose Ramon Aldanondok adierazi digunez, arrantza familiako kirola da. «Belaunaldiz belaunaldi pasatzen den zerbait da. Seme-alabak askotan joaten dira aitarekin arrantzura eta gustuko dutela ikusi ostean beraiek hasten dira arrantzuan». Horrez gain, Aldanondoren ustez, arrantza oso kirol aberasgarria da gazteentzat. «Naturarekin harremana dute eta inguruko fauna eta flora ezagutzeko aukera eskaintzen die. Argi dago hori aberasgarria dela». Gazteak dira, bai Aldanondoren bai Jakoistiren ustez, arrantzaren etorkizuna, Hori dela eta Gipuzkoako, Arabako eta Bizkaiko federazioa arrantza eskola gehiago sortzeko lanetan ari da: «Une honetan 10 daude, baina gehiago sortu nahi ditugu». Horrez gain, lehiaketa gehiago egon daitezen nahi du federazioak. Aldanondok azaldu digunez, azken urte hauetan emakumeak ere arrantza munduan sartu daitezen bultzatzen ari dira. «Oraindik alde handia dago arrantzatzen duten gizon kopuru eta emakume kopuruaren artean. Hala ere, datorren hilabetean gazte mailako Espainiako txapelketa izango da eta Euskal selekzioko hiru kidetatik 2 neskak izango dira». Euli-arrantza ibaian egiten da. Urruzunok azaldu digunez, Gipuzkoan batez ere Araxes, Leizaran eta Urumea ibaietan egiten da. «Bizkaian jendea Kadaguan ibiltzen da. Araban, berriz, nahiko egoera txarrean daude ibaiak eta gutxiago egiten da arrantzuan». Bai Urruzuno eta baita Aldanondo ere nahiko kezkaturik agertu dira ibaien egoera dela eta. «Arabako eta Bizkaiko ibaien egoera nahiko kezkagarria da, kutsaduragatik, eta Gipuzkoan ere kezkagarria da, esaterako, Deba ibaiaren egoera», azpimarratu digu Aldanondo. Elkarteak eta kide egiteko modua Une honetan Hego Euskal Herrian 72 arrantza elkarte daude: Gipuzkoan 42, Bizkaian 17, 6 Araban eta 8 Nafarroan. Arrantzurako ohitura, baina, Gipuzkoan dago sustraituen, Urruzunoren hitzetan. «Dena den, Araban eta Bizkaian ere arrantzale finak daude. Horren adibide da azken hiru urteetan euskal selekzioak Espainiako txapelketa irabazi izana». Lehiaketetan parte hartzen duten pertsonez gain arrantza soilik aisi denboran egiteko dela uste dutenak ere badaude. «Gaur egun 4.500 federatu ditugu eta hori gu bezalako herri txiki batentzat kopuru ona da», azpimarratu digu Jose Ramon Aldanondok. Nafarroan, berriz, 1.000 federatu inguru dagoela azaldu digu Nafarroako federazioko lehendakari Jose Joaquin Jakoistik. Federatzea beharrezkoa ez, baina komenigarria bai Federatzeko ez dago adin mugarik, hala ere, haurrek, helduek eta erretiratuek ez dute berdina ordaintzen. «18 urtea arte 2.500 pezeta ordaintzen dituzte (100 libera). Helduek, 6.000 (240 libera)». Erretiratuek ere prezio bereziak izaten dituzte. Nafarroan federatzeko 1.100 pezeta ordaindu behar dituzte helduek eta gazteek (44 libera). Haurrek, berriz, 6.000 (240 libera). Federatzeko ez dago zertan arrantza elkarte bateko kide izan; hala ere, gehienetan, federatzen den jendea ondoren arrantza elkarte batean sartzen dela azaldu digute Nafarroako eta Gipuzkoa, Araba eta Bizkaiko arrantza federazioetako presidenteek. Arrantza, errespetu kontua Arrantzaleek arau batzuk errespetatu beharra izaten dute, eta horien artean arrainekiko errespetuarena da nagusi. Arrain kopurua. Arrantzale batek ezin ditu harrapatu egun berean zazpi arrain baino gehiago. Itsasoan, berriz, ezin ditu harrapatu bost kilo baino gehiago. Arrainen neurria: 20 zentimetro baino gehiago ez dituzten arrainak hartuz gero, itsasora bota behar dira. Salmenta: Kirol arrantzan harrapatutako arrainak ezin dira saldu. Baimena: Lizentzia beharrezkoa da adin guztietan. Federatzea ez da beharrezkoa; hala ere, komeni da, istripua izanez gero segurua izango baitzenuke. Bestalde, 6 urtetik beherakoek ezin dute itsasoan arrantzuan egin nagusi batekin ez badaude. PREZIOAK: Itsasoko arrantza Kanabera: 25.000 pezeta. Tresnak: 50.000 pezeta urteko. PREZIOAK: Ibaietako arrantza Kanabera: 5.000 pezeta. Karretea: 7.000 pezeta. Jantzia: 15.000 pezeta.