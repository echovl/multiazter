Docutec Gizon eta emakumeen arteko hitzarmen berria Jardunaldietako aditu baten iritzia laburbiltzen da artikulu honetan. Bertan emakumearen estatus sozial berriaren aurrean gizonek duten erreakzioa aztertzen da. Miren IMAZ/ Emakumeak izugarri egin du aurrera azken urteotan. Gizartearen antolamendua ere aldatu du aurrerapen horrek. Gizonezko askok —ez guztiek— begi onez edo eta etsipenez onartzen dituzte aldaketak. Baina gutxi batzuk omen daude bakarrik eurak ere aldatzeko prest. Emakumeek azken hamarkadotan egin dituzten aurrerapausoek gizonezkoak kikilduta eta baztertuta dauzkatela esatea, gehiegikeria ez ezik gezurra biribila izango litzateke, oraindik ere emakumezkoa baita mendeko alor askotan, baita berdintasunaren aldeko politika publiko aurreratuak ezarri dituzten herrietan ere. Baina ukaezina da emakumeak aurrera egin duela, asko hedatu direla aurrerabide horren aldeko ekintza positiboak, ustez gizonezkoen esparru propio baino ez ziren munduetan sartu direla garai bateko «sexu ahula»ren ordezkariak, eta horrek jendartearen antolamendua aldatu egin duela. Ukaezina, halaber, emakumeen aurrera egite hori mehatxu, eraso eta atzera egin behar modura ikusi eta sumatu duela gizonezko askok. Gai horiek guztiak jarriko dira mahai gainean datorren astean Donostian —Emakundek antolatuta— egingo den Gizonak giza antolamendu berriaren aurrean Nazioarteko Kongresuan. Antolatzaileen asmoetako bat hasi da betetzen, parte—hartzaileen ia laurdena gizonezkoak baitira. Eta ez da ohikoa «emakume kontuetan» gizonezko askoren partaidetza lortzea. Hizlarien artean ere gizonezkoak nagusi, maskulinotasun berria edo dena delako horren inguruko hausnarketan aitzindariak asko, punta—puntakoak. Hiru jarrera nagusi Biltzarrean hizlari izango den Luis Bonino psikiatrak hogei urte daramatza bikoteen arteko arazoak zein gizonezkoenak lantzen, eta buru—belarri murgildu da azken urteotan berdintasunerako ezinbestekoak diren maskulinotasunaren aldaketak aztertzen. Berak kontatuko du biltzarrean zer ari den gizonezkoen artean gertatzen, zeintzu diren jarrera nagusiak. Bere ustez, XX. mende amaierako emakumeek munduarekin eta euren buruekin duten harremana erabat aldatu dute, gizonezkoen ohiko nagusitasuna kolokan jarriz, gizon/emakume harreman tradizionalei desafio eginez. Eta gizonezkoak jabetu dira desafio horretaz. Historian zehar maiz egon omen da zalantzan gizontasunaren eredu ohikoa emakumeen eraginpean, baina inoiz ez omen dute izan «krisialdi» horiek gaurkoaren hedapena eta sakontasuna. Izan ere, emakumearen subordinazioa izan da harreman marko «naturala». Zer egin, beraz, ustezko «oreka natural» hori iraultzen denean? Mendebaldeko herri aurreratuetako gizonezkoak aztergai hartuta, hiru jarrera bereizi ditu. Erabat aldaketen aurka daudenek osatzen dute multzo bat, gehienetan adinekoak, etxean kanpoan diharduen emakumerik ez dutenak, diskurtso antifeminista bereganatu dutenak. Beste askok ontzat ematen dute emakumearen estatusaren aldaketa. Aurrekoak baino gazteagoak dira, etxetik kanpo lan egiten duten emakumeekin harremanak dituzte, ezkongabeak dira maiz, eta onugarragi ere iruditzen zaie, hainbat kasutan, emakumeak lan egitea, diru—iturri osagarria baita hori. Talde horretan ere bada azpitalderik. Batzuek onartzen dute emakumeek «gizonezkoen funtzioak» hartzea, baina ez daude prest alderantzizko bidea egiteko. Beste batzuek, ordea, pasibotasunera jotzen dute, eta emakumeen esku uzten dute den—dena, rolen erabateko inbertsioa eraginez. Aurrekoekin batera, Boninok «anbibalente» hitza erabiliz definitzen dituenak daude: 45 ingurukoak, kasuren batzuetan aldaketak ontzat ematen dituztenak, eta beste batzuetan erasotuak eta kexati agertzen direnak. Oro har, rolen aldaketa galera izango balitz bezala nabaritzen dute. Errazago jotzen duten etsipen pasibora erantzun biolentora baino, baina krisi pertsonal eta kolektibo modura bizi dute egoeraren bilakaera. Intelektualki edota publikoki ez dute emakumeen onerako izan daitezkeen aldaketarik kritikatzen, ez baita politikoki zuzena, baina nekatuta daude, ahulduta, etsipenak jota... Aldatzeko prest, gutxi Gauza bat da, ordea, gizonezkoek emakumeen aurrerapenen aurrean duten jarrera, eta beste bat, oso bestelakoa, eurek aldaketarako duten gogo eta ahalmena. Eta Luis Boninok dioenez, «oso gizon gutxi dago oraindik aldatzeko prest. Gizonezkoen eta emakumeen arteko berdintasunaren ideia ez dugu barneratuta. Erabat zabalduta daude oraindik gizonezkoaren nagusitasunean oinarritzen diren ideiak, kontzeptu patriarkal zaharra, menpekotasun harremanetan oinarritutako eredua. Gizonezkook erabat naturalak izango balira bezala bizi ditugu gure pribilegio eta abantailak. Eta ez da ezer egiten hori aldatzeko. Berdintasuna emakumeen kontua dela uste dute, berdintasunarekin gizonak garela galtzaile. Hori, egun, esparru pribatuan ikusten da publikoan baino gehiago, legediak eraginik ez duen esparruan, gaizki ikusita baitago publikoki horrelakorik esaterik». «Erresistentziaren nukleo gogorra» esaten dio etxe barruko esparru horri Luis Boninok, eta askotan gauza ustez txikietan —etxeko lanak, umeen zaintza— islatzen dela dio. Emakumeak ere badu zer esanik egoera horretan: «Agian egiten utzi egin beharko liekete emakumeek, erakusten saiatu beharrean. Egin dezala gizonak egin behar duena, erdipurdi egiten badu ere. Eta, egin ez badu, egin gabe utzi, egingo du eta... Eta familian hasi mutikoei gauza horiek egiten erakusten eta eginarazten, ez bakarrik neskei». Oro har, ordea, gizonezko gutxi dago oraindik aldatzeko prest, «eta aldatu direnak edo aldabidean daudenak emakume jakin batekin izan dituzten harreman pertsonal eta askotan afektiboen eraginez ari dira aldatzen», dio Boninok. Hitzarmen berria Esparru publikotik ere behar omen du bultzada eta babesa gizonezkoen ezinbesteko aldaketa horrek. Baina, azken batean, esparru publikoan zein pribatuan gizonezko eta emakumezkoen arteko hitzarmen edo kontratu berri bat sinatu beharko da jendartea «ordena berria»ren arabera birrantolatzeko. «Eredu patriarkalean oinarritutako kontratu zaharra ez zaio jada egokitzen egoera berriari, eta ukaezina da berria behar dela, baina kontratu bat sinatzeko, lehenik, parte biek onartu behar diote kontraparteari kontratua negoziatzeko eta sinatzeko ahalmena, eta gizonezko askok ez diete oraindik eskubide hori aitortzen emakumezkoei. Asko prest daude emakumeei egiten uzteko, enbarazu egiten ez duten bitartean. Emakumeen planteamenduak gizonezkoentzat deseroso bilakatzen direnean, ordea, beste erabateko erreakzioak ere sortzen dira... Finean, kontratu horren osagaietako bat inork gustuko ez dituen lanak partekatzea da, eta asko ez dago horretarako prest». Une honetan, nolanahi ere, negoziazioaren lehenengo faseetan egon gaitezke, eta asko dago, guztien aburuz, egiteko. Gogoetarako eta aurrerabiderako urrats garrantzitsua izan daiteke Donostiako biltzarra, arazoa konpontzeko ezinbestekoa baita arazorik badela onartzea...