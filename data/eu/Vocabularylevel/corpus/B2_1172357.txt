Aldizkari Digitala Amaia Anabitarte: "Online ikastaroak sortzeko tresna da Questi-online" Internet bidez ikasteko ariketak eta sekuentziak sortzeko webgunea da Questi-online. Material didaktikoa diseinatzeko atari berria hau euskaraz sortua da, baina ez da euskara ikasteko edo irakasteko soilik. Amaia Anabitarte da webgunearen arduradun nagusia eta beregana jo dugu xehetasun bila. Euskaraz sortutako webgunea da Questi-online. Bai, halaxe da. Nik euskaraz egin dut lan ia beti nire lan-ibilbide osoan zehar, eta webgune hau sortzeko ideia HABEren IKASBIL (www.ikasbil.net) eta IKASTEN (www.ikasten.ikasbil.net) plataformetarako material-sortzaile bat egitea izan zen. Bi webguneetan euskaraz egiten zenez, euskaraz egin nuen produktua.   Gaztelaniara itzulita dago orain, eta asmoa daukat ingelesera eta katalanera ere itzultzeko, baina oraingoz euskaraz eta gaztelaniaz dago. Hasierako bertsioa euskara hutsean zegoen eta orain gaztelaniaz ere lan egin daiteke. Aparteko zailtasunik sortu dizu euskaraz lan egiteak? Esate baterako, deklinabide-kontuak direla-eta, informatikoki zailtasunak sortzen direla diote batzuek. Zure kasuan hala izan al da? Orain arte ez dut arazorik izan. Euskaraz sortu dut dena, baina ez da euskara irakasteko balio duen webgune bat, Internet sarean ariketak egiteko tresna bat baizik. Materiala edozein hizkuntzatan egin daiteke eta euskarak ematen dituen deklinabide-arazo horiek material-sortzaileek izan behar dituzte kontuan, aplikazioak ez du lan berezirik egiten horrekin guztiarekin. Beraz, euskaraz edo gaztelaniaz, ingelesez bezalaxe egin daiteke lan. Arazorik ez dit eman, gainera, orain arteko erabiltzaile gehienak euskaldunak direlako eta euskaraz egiten dutelako lan. Izatekotan, orain izan ditzaket arazoak beste erabiltzaile batzuekin lan egiteko itzultzeko asmoa dudalako. Arazo tekniko gehiago ematen dituzte gaztelaniak eta ingelesak tildeengatik eta antzeko gauzengatik. Euskaraz ez dago horretan batere arazorik. Teknikoki, askotan errazagoa da euskaraz lan egitea. www.questionline.es webgunera joanez gero, zer egin behar da bertan lanean hasteko? Izena ematea doakoa da, edozeinek sor dezake erabiltzaile-kontu bat, pasahitz batekin, bere datuak sartuz. Baina kontuan izan behar da hiru erabiltzaile-maila daudela: Lehena, doako erabiltzailea, edozeinek sor dezakeena, baina behartzen duena sortzen diren ariketak publikoak izatera. Hau da, norbaitek ariketa bat sortzen badu eta questi-onlineko arduradunok ariketa hori beste batzuentzat ere baliagarria izan daitekeela erabakitzen badugu, argitara emango dugu, eta, ondorioz, edozein erabiltzailek ikusi ahal izango du pertsona horrek egindako ariketa hori eta baita erabili ere. Beraz, doako erabiltzaileak, nahi eta nahi ez, konpartitu egin behar ditu bere ariketak, ezin ditu berak bakarrik ikusi eta besteei erabiltzen utzi behar die. Modu berean, berak besteenak erabili ahal izango ditu. Badaude beste bi erabiltzaile-maila gehiago ere, baina ordainpekoak dira biak. Norbaitek bere ariketak pribatuak izatea nahiko balu, ordaindu egin beharko luke eta horrela lortuko luke pribatuak izatea. Azken maila bat ere badago, taldean lan egiteko. Euskaltegi edo ikaskuntza-zentro bateko talde batek modu pribatuan lan egin nahiko balu, elkarlanean, taldeko guztiek izango lukete aukera bere taldeko guztien ariketak ikusteko, baina beste inork ez lituzke ikusiko. Aukeren artean egokiena aukeratzeko zalantzak dituenak nora jo behar du? Webguneko arduradunokin harremanetan jartzeko, nahikoa da questionline@berrituz.es helbidera idaztea. Egoera eta baldintzak aztertu eta erantzunik egokiena bilatzen saiatuko gara. Gainera, aukera dago nork bere estilo propioa sortzeko, logoa erantsiz, adibidez. Beharren eta erabiltzaile-kopuruaren arabera jartzen dugu prezioa, urteko ordaindu behar dena zehaztuz, ez dago tarifa finko bat aldez aurretik ezarritakoa. Webgunearen gaineko hainbat ikastaro eman dituzu. Zein izan da zure esperientzia? Espero nuena baino hobea izan da. Jendeak aise lortu du ariketak egitea, erraza iruditu zaio webgunearen funtzionamendua eta oso erabilgarria. Beldurrik handiena ariketak publikoak izatearen aurkako jarrerari nion. Nork bere materiala sortu eta besteen esku jartzearekin arazoak izango nituela eta jendea aurka jarriko zela espero nuen, baina ez da hala gertatu. Erabiltzaileei gustatu egin zaie. Izan ere, irakasle gehienek diote ez daukatela denborarik ikasmateriala sortzeko eta beraz, bakoitzak materiala egiten ematen duen denbora beste batzuentzat baliagarria izatea eta besteek egindakoa norberak erabili ahal izatea asko baloratu dute. Erabiltzaile batzuk badabiltza beren saiakerak egiten, ariketak prestatzen eta abar.   Kopururen bat aipa dezakezu? Hiru ikastaro eman ditut orain arte; bi Donostian eta bat Leioan, 60 pertsona inguruk hartu du parte, webgunean 120 erabiltzaile inguru ditugu eta 1.600 ariketa, gutxi gorabehera, nahiz eta denak ez diren publikoak. Webgunea 2011. urtean aurkeztu zenuen Moodlemoot Euskadi izeneko jardunaldietan, baina aldaketak izan ditu geroztik. Asko aldatu da gunea, hobekuntza ugari izan ditu eta oraindik ere hobetzen ari gara, etengabe. Ikastaroetan, adibidez, partehartzaileen iritzia jaso dugunez, ariketa mota berriak erantsi ditugu eta aldaketa ugari egin dugu, prozedurak errazte aldera. Oso produktu berria da eta oraindik gauza asko egiteko daude eta egiten ari gara. Buruan ere ideia asko ditugu, aurrerago eta pixkanaka egingo ditugunak. Esan daiteke, orduan, produktu irekia dela. Bai, guztiz irekia da, proposamenak jasotzen ditugu eta horiei erantzuten saiatzen gara. Gure helburua da material-egilea ez egokitzea aplikazioari, baizik eta aplikazioa izatea sortzaileari egokitzen zaiona, dituen beharrak asetuz. Horregatik izan dira garratzitsuak ikastaroak, jendeak gunea nola erabiltzen duen ikusita jakin ahal izan baitugu bertan zer egokitu edo aldatu. Izan al duzue eskari berezi edo xelebreren bat? Ez, oro har, oso zentzuzko gauzak eskatu dizkigute orain arte. Hala ere, bada denek eskatu eta soluziorik ez duen arazo bat: ariketa irekiak. Adibidez, idazlanak zuzentzeko moduren bat. Argi eduki behar da questi-onlinek eskaintzen dituen tresnak autozuzenketarako aurreikusi direla, nork bere kasa ariketak egin eta makinak zuzen ditzan. Oraingoz, behintzat, idazlan eta laburpen-kontuek ez dute zuzenketa automatikorako aukerarik ematen. Gehienez ere, eredu bat eskain dakioke ikasleari, berak egin duenarekin konpara dezan. Kasu batzuetan erantzunak ez dira zuzenak ala okerrak, izan daiteke “nik eredu bat erakusten dizut, baina agian zeurea ere balekoa da, nahiz eta desberdina izan”. Informazio gehiago nahi duenak, jo dezala www.questionline.es gunera edo idatz dezala mezu bat questionline@berrituz.es postara. Segidan, ikusgai duzun bideoan  Amaia Anabitartek berak azalduko digu nolakoa den Questi-online. Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Amaia Anabitarte.- Questi-online da webgune bat, pentsatuta dago material-sortzaileentzako, online ikastaroak-eta egiten dituzten irakasleentzako edo material-sortzaileentzako. Bertan egin daitezke ariketak, autozuzenketa daukaten ariketak, batez ere. Ariketa elkareragileak eta materiala, material didaktikoa. Hasiera batean batez ere erabili dugu euskaltegiko irakasleekin, beraz, euskara irakasteko erabiltzen da, batez ere, baina ez du zertan hala izan behar. Edozein material didaktiko egiteko balio du. Ideia sortu zen IKASTENen edo… bueno, edozein Moodle edo beste e-learning plataformetan autozuzenketa duen materiala sortzea ez da batere erraza. Eta ideia hortik sortu zen, bada, irakasleei edo material-sortzaileei erraztasunak emateko material hori sortzeko. Eta horrekin batera etorri zen IKASBILen berrikuntza guztia eta IKASBILen erabiltzen diren ariketak egiteko edo sortzeko ere tresnaren bat behar zen, merkatuan zeudenak begiratu ziren eta beharrak nabaritu ziren eta behar berriak zeudela eta ez zegoela inolako produkturik merkatuan behar guztiak asetzen zituenik…eta hortik atera zen Questi-online.  