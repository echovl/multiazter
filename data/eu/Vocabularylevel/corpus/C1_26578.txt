Docutec Haurra eskolara joatea, esplotaziotik libratzeko modua UNICEFeko arduradun honek munduan zehar dagoen haurren lanerako esplotazioa aztertzen du. Hainbat datu emateaz gain, arazoari aurre egiteko modu bakarra eskolara joatea dela uste du.f MARC VERGARA / Frantziak hitzarmen bat berretsiko du aurki, «haurren lan mota gogorrenak galaraztea» xede duena. Hitzarmen hori Nazioarteko Lanaren Erakundearen 182 hitzarmena da, eta dagoeneko 63 herrik berretsi dute. «Lan mota gogorrak» esaten dugunean esklabutza, haurren salerosketa, behartuta egin beharreko lana, gatazka armatuetan haurrak erabiltzea edo sexu esplotazioa esan nahi dugu. Hitzarmenak eta berrespenak gora eta behera, auzi horrek lanaren zuzenbidean aditu direnei bakarrik pizten diela interesa dirudi. Haurren esplotazioa eguneroko errealitatea da. Gutxi gorabehera bost eta 14 urte bitarteko 250 milioi haurrek egiten dute lan mundu osoan, adin eremu horretako mundu osoko haurren laurdenak. Ez gara hemen 35 orduen eztabaidaz ari, baizik eta baldintza gogaikarrietan lan egiten duten haurrez; askotan, gainera, oso baldintza arriskutsuak izaten dira, eta lanaldi osoz jarduten dute, zazpi egunetik zazpi egunetan lan eginez. Esplotatuen artean batzuk zortedunak izaten dira, eta lan egiteaz gain eskolara ere joaten dira. 182 hitzarmenak ez luke soilik haurren lan mota gogorrenen aurka egiteko balio beharko, baizik eta haurrek lan egitearen kontra oro har. Errealista izan behar dugu, ordea, eta jakin, Indian eta Pakistanen, esaterako, alfonbrak egiteko tailer penagarriak galarazteak —esku txikiak, soldata txikiak— haurrentzat ondorio kaltegarriak ekarri dituela: esplotatzaileek ezkutatzen ikasi dute, eta orain zailagoa da haur esplotatuei laguntzea. «Askatutako» haurrei dagokionez, ez dute beste lanik aurkitu ahal izan, eta horrek haien familiak pobreago bihurtzea ekarri du. Hobe litzateke ekoizleekin produkzioa ziurtatzeko moduak hitzartzea, haurrak zenbait ordutan eskolara bidaltzearen truke. Gutxi gorabehera haurren 2/3k nekazaritzan egiten dute lan. Gainerakoek salerosketan, meategietan, edo etxeak garbitzen jarduten dute. Eta ez ditugu kontuan hartu kalean, zapatak eta ibilgailuak garbitzen lan egiten duten haurrak, haientzat ez baitago zifra ofizialik. 40 milioi bat haur ez dira erregistratzen jaiotzean, eta jaiotza agiririk gabe ez dago ikasteko, medikuarengana joateko edo ondasunik izateko eskubiderik. Agiririk ez izatea esplotatua izateko bide zuzenena da. Esplotazio izugarri horren arrazoiak aztertzen baditugu, guztietan nagusia miseria gorrian bizi diren familien beharra dela ikusiko dugu. Familia horietako haurrek ez dute ikasketak egiteko aukerarik izaten; kasu askotan familiek ez dute haurrek ikasketak egitea beharrezkotzat jotzen, lehentasuna etxera dirua ekartzeak izaten baitu. Alabaina, pobrezia esplotaziorako oinarrizko arrazoia bada ere ez du ezer ez egiteko koartada bihurtu behar. Pobrezia desager dadin itxoiten dugun bitartean —urruti dago hori, gainera— belaunaldi osoak sakrifikatzen ari gara. Nola egin aurre egoera horri? 1989an onartutako haurren eskubideei buruzko Hitzarmena haurren oinarrizko eskubideak bermatzen dituen tresna juridiko bakarra da, eta, beraz, gobernu guztiek onartu beharko lukete. Somaliak eta Estatu Batuek izan ezik herrialde guztiek berretsi dute. Gobernuek, oro har, haurren eskubideak babesteko eta bermatzeko konpromisoa hartu dute, eta konpromisoa bete ezean nazioarteko erakundeetan azalpenak emateko prest agertu dira. Oraino ikusitako guztiak oso teorikoa dirudi, baina garrantzitsua da haurren eskubideek zer esan nahi duten ulertzea: lan egiten duen haur bati bere eskubideak urratzen zaizkio, ez baita eskolara joaten, eta ez baitu jolasean aritzeko denborarik izaten (bai, jolastea eskubide bat da, 31. artikuluak esaten duen bezala), eta ez du haurtzaroa merezi bezala aprobetxatzen. Hala, 15 urte baino gutxiagoko ia bi milioi haurrek egiten dute lan Vietnamen, herrialde horretako langileen %5 dira. Hondurasen, 1998an Mitch urakanak herria suntsitu ondoren, 40.000 haurrek eskola utzi eta lanera joan behar izan dute. Haietako batzuek prostituzioan jarduten dute; beste batzuek drogak saltzen dituzte, edo zaborra jasotzen ibiltzen dira. 40.000 haur gehiago lanean; urakana gertatu baino lehen 10 eta 17 urte bitarteko 1,3 milioi haurrek egiten zuten lan Hondurasen. Herri zibilizatutzat ditugun horiek ere ezin dira inoren eredutzat hartu: Erresuma Batuan, haur asko eta asko goizeko seietan jaikitzen dira eskolara joan aurretik egunkariak saltzera irteteko, aste bukaeran 140 libera bildu ahal izateko. Espainian 100.000 adin txikikok egiten dute lan, haietatik gehienek nekazaritzan eta kaleko salerosketan. Italian, 11-14 urte bitarteko 40.000 haur dabiltza lanean penintsulako ipar-ekialdeko industrian; %42k ikasketak uzten dituzte 15 urte bete baino lehen, nahiz eta adin hori bete arte eskolara joatea derrigorrezkoa den. Esplotatutako haurren kopuru handi bat neskatoak izaten dira, eta diskriminazioaren biktima nabarienak direla esan dezakegu. Garapen bidean dauden herrietan familia pobreek neska sakrifikatzen dute mutila eskolara bidali ahal izateko. Jokabide horren atzean ideia bakar bat dago: neskatoak beti izango du ezkontzeko aukera. Horregatik, miloika neskatori ikasketak egiteko eskubidea kentzen diete, eta etxeko lanak egitera behartzen dituzte, etxean bertan edo etxetik kanpo, non indarkeria fisikoa eta sexu abusua sufritzeko aukera handiak izaten dituzten. Unicefentzat, gauzak hobetzeko giltzarria komunitate bakoitzaren ondoan pixkanaka lan egitea da, ezin baita tradizioarekin kolpe batean amaitu. Azaldu, sinestarazi eta frogatu egin behar diegu ondo hezitako haur bat, eta, batez ere, ondo hezitako neska bat etorkizunerako inbertsioa dela. Poliki ari gara, baina bagoaz pixkanaka aurrera. Eta oso garrantzitsua da hori, eskolara joaten den haurra lanik egiten ez duen haurra baita.