Docutec Sarako leizeak, gero eta ikusgarriagoak Eszenografia berria, argiztapen berria, ibilbide berria. Berrikuntza hauei guztiei esker, bisitariak Euskal Herriko gune turistiko honi bestela begiratzeko aukera izanen du (urtero ehun mila bisitari hartzen dituzte Sarako Leizeek). Iparraldeko herririk ederrenen artean sailkaturik, Sara aspaldidanik ezinbesteko geldialdia da Euskal Herriko bazter guztiak ezagutu nahi duenarentzat, herri ttipi honek gune turistiko miresgarri bat baitauka bere lurraldean: historiaurreko leize ospetsuak. Gainera, aurten garrantzi handiko antolamenduak eginak izan dira gunean berean ikusleei bisitaldi berri bat eskaintzeko gisan. Berritasun hauek, egia esan, Aste Santuko edo Pazkoko oporretatik goiti aurkeztu dira, baina, udan zehar antolatuko diren hainbat ekitaldi aitzakia, gune paregabe hau ezagutu edo berrezagutzeko udako oporrak parada ezin hobeak izanen dira. 2004: Sarako Leizeak zaharberrituak Bisita-gidoi berridatzia: bisita-gidoi berria hiru gai nagusiren inguruan osatua izan da: Haitzuloaren eraketa geologikoa, Euskal Herriko mitologia eta herri sinismenak, eta Euskaldunen jatorria. Azken lan hauek Barandiaranen ikerlanen laguntzaz landu dira. Berrogeita bost minutu irauten duen bisitaldi berria lau hizkuntzatan eskainiko da: euskaraz, frantsesez, gazteleraz eta ingelesez. Argi-soinu berriak: Gunea deskubritzerakoan, ustekabe handia izanen du bisitariak. Lurpeko mundua inoiz ez erabilitako teknologiak baliatuz, argi-soinu berri batek lagundu eta alaitzen du leizearen bisita. Argiztapen berriak haitzuloaren edertasunak nabarmentzen ditu eta ibilbide osoa ikusgarri bihurtzen du. Ibilbide berria: Bisita-bide berriak haitzuloaren begi berri bat ikusteko aukera eskaintzen du, orain arte gutxi ustiatuak ziren gune batzuk argitara emanez. Gainera, ibilbidea denentzat eginerraza da, lauzaz estalia den bideari esker. Parke megalitikoa: Leizeetako gunean bertan parke megalitikoa dago ikusgai, non tamaina naturaleko Trikuharrien, Harrespilen eta Lur-muinoen berrosatzeak aurkezten diren, garai batean ezagutzen ziren eta gaur egun Euskal Herriko mendietan ageri diren bezalaxe ipiniak. Oinarri zientifiko zorrotzen araberako berrosatzeari esker, antzinako errito batzuk aipa eta erakuts daitezke. Gainera, Jacques Blot doktoreak, Euskal Herriko historiaurrean aditu den arkeologoak eta ikerlariak asmaturik, dohainik bisitatzen den parke hau tresna pedagogiko paregabea izan daiteke bai ikastetxeetako ikasleentzat eta baita publiko zabalagoarentzat ere. Lamiak itzuli dira leizeetara!! Nahiz eta antzina gustuko zuten leizea, aspaldidanik ez ziren Sara aldean agertu. Aurten, ordea, herrian entzuna da haietarik batzuk Sarako leizeetan azaldu direla. Mitologiatik eta herri-sinismenetatik zuzenki atereak, lamiak naturaz gaindiko izakiak dira, gizaki itxurakoak. Jeinuak dira, iturrien ondoan eta leizeetan bizi direnak. Ez dira arriskutsuak eta zerbitzu anitz ematen ahal diete gizakiei. Hala ere, Sarako leizeek zizelari baten irudimena behar izan dute pertsonaia hau moldatzeko, euskal literaturan aurkitutako kondaira famatu batzuk -hauen artean J.M. Barandiaranenak- iturburu hartuz. Gero, Yves Gentet-ek, laserren fisikan adituak eta aurkitzaile akiezinak izaki mitiko honen dimentsio misteriotsua agerian jartzen asmatu du. Sarako leizeentzat bereziki, laserren maisuak tamaina handiko irudikapen holografiko bakarra sortua du, harkaitz baten gainetik flotatzen duena. Benetako ustekabea lurpeko munduan. Uda honetako gertakari nagusiak Sarako historiaurreko leizeen bisita berriaren estreinaldi ofiziala joan den ekainaren 11n izan zen. Baina, hilabete honetan ere badira bestelako ikuskizun interesgarri batzuk. Hona hemen xehetuta: Erakusketak: Irailaren 30a arte Sarako herriko etxean, udaletxean, alegia, 'XX. Mendeko euskal arte-abangoardiak Joxe Miel Barandiaran omentzen du' erakusketa egongo da ikusgai. Sarako herriko etxeak, Getariako erakustokia partaide duela, margo-erakusketa bat eskainiko du. Euskal antropologo ospetsuaren omenez sortutako jatorrizko hamalau lan aurkeztuko dira herri-kontseiluaren gelan. Obra horiek Chillida, Ruiz Balerdi, Zumeta, Goenaga, Amestoy, Cardenas eta Donezar-enak dira. Irailaren 15a arte Sarako herrian eta leizeetan 'Eguneroko bizia Saran 1924ean' erakusketa. Saran kokatutako Larrungo trenak laurogeigarren urteurrena betetzen du, eta urtebetetze horren karietara, Sarako herriak hainbat erakusketa iragankor antolatuko ditu herriko toki desberdinetan. Leizeetan, ordea, argazkiz eta orduko agiri argitaragabeez osatutako erakusketa aurkeztuko da. Hitzaldiak: Uztailaren 9an, Leizeetan, arratsaldeko zortzietan: 'Barandiaran eta jatorriaren bilaketa: begirada berezi bat, oraino aktualitatezkoa', Mikel Duvert-ek eskainiko duen mintzaldia. 