Docutec Eskultura Australian Australiako txori batzuen ohitura bat deskribatzen digu artikuluak; baina, hori baino gehiago metafora bat izan nahi du, edertasuna, lana, proiektua eta elkarren arteko harremanei buruz. Unai Elorriaga Bada Australian txori bat. Bueno, gehiago ere egongo da; izan ere, txori bakar batekin ez da ezer egiten. Ezer berezirik ez, behintzat. Eskulturak egiten ditu txori horrek. Adar txikiak hartzen ditu eta zutabeak egin (batzuek egiten dituzte zutabe bi eta beste batzuek zutabe bakarra). Kontua da zutabeak egiten dituztela eta korridore bat jartzen dutela zutabeen artean. Bestetik, loreak biltzen dituzte eskultura horren aurrean: lore gorriak, lore horiak, lore zuriak. Apaingarriak dira loreak. Bestelako gauzak ere biltzen dituzte: labezomorroen oskolak, beste intsektu batzuen oskolak eta intsektuak ez diren batzuen oskolak. Eta horiek guztiak apaingarriak dira. Hori guztia, nola ez, emeak erakartzeko egiten dute. Eskulturekin erakartzen dituzte emeak. Emea inguruan jartzen denean (adar batean, lore batean) dantza moduko bat egiten hasten dira. Kontua da, emea eskulturara bertara erakarri behar dutela. Horixe da euren arrakastarik handiena: emeak eskulturara bertara erakartzea. Behin erakarri dutenean buruaren atzeko aldea erakusten diote emeari. Izan ere, horixe da azken pausoa. Buruaren atzeko aldeko kalparra ikusgarri iruditzen bazaio emeari, konbentzituta edukiko du. Hori da azken pausoa. Orduan joaten dira elkarrekin basora. Hori ez da, baina, gauzarik kuriosoena. Badira lantzean behin eskultura desastrosoak. Baina eskultura desastroso horien jabeek badakite eskultura desastrosoak direla. Hala ere, eskultura desastrosoak egiten dituzte eurak oso guapoak direlako. Ostera, eskultura bikain bat ikusten dugunean, jabea, argi eta garbi, txori txiki arre eta kalparrik gabekoa izango da ziur. Eta kuriosoena da nik txori batzuen bizimodua eta izaera deskribatu baino ez dudala egin.