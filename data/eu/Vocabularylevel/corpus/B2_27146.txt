Docutec Ezaguna egiten zait Hainbat filmetako irudietako lekuak jada ezagunak zaizkigula iruditzen zaigu, nahiz eta leku horretan sekula egon izan ez. Zinearen eraginez hobeto ezagutzen dugu Amerika Europa baino. BAI HORIXE ARANTXA URRETABIZKAIA BATZUETAN, joaten zara film estreinatu berria ikustera eta iruditzen zaizu bertan islatzen den paisaia ikusia zenuela aldez aurretik, ezaguna egiten zaizula, sarritan, etxetik lanera egiten duzun bideko paisaia bezain ezaguna. Izan zitekeen zure kalean edo zure herrian egindako filma edo urtero oporretan bisitatzen duzun bazterrean egindakoa. Gehienetan, ordea, Estatu Batuetan egindako film batekin gertatuko zaizu sentikizun hori, sekula santan Estatu Batuetara joan ez bazara ere. Etxetik irten gabe, guztiok ezagutzen ditugu iparramerikarren paisaiak, errepideak, basamortuak, hondartzak, kaleak, dendak, merkatal-zentroak, ohiturak, festak, tradizioak. Gureak baino hobeto, segur aski. Berdin gertatzen zaigu amerikarren gerra zibilarekin, hamar aldiz ezagunagoa zaigula gure gurasoen gerra baino. Zentzu askotan, hobeto ezagutzen ditugu ipar-amerikarren zerak gureak baino. Baina hori yankiekin bakarrik gertatzen da, ez munduko beste herri edo lekuekin. Hainbeste urte Israelez eta Palestinaz entzuten eta ez dakigu nolakoak diren kale haiek, nola bizi diren palestinarrak, ezta, zineari dagokionez, ze aurpegi duten, nola mugitzen diren. Hain urrutira joan gabe, Europako paisaiak ere ez du existitzen gure zine-iruditetan. Espainolak izan ohi dira ikusten ditugun film europar bakarrak, salbuespen gutxirekin. Gauza da amerikarren paisaia ia gure bilakatu dela eta bertara joan den edonork daki askotan sentitzen dela aldez aurretik ikusi izanaren sentsazioa. Kale kantoi batean, errepideko kafetegi neoidunean edo auskalo ze zubiren aurrean, hau ezaguna egiten zait pentsatzen zu bidaiariak. Eta arrazoi du.  