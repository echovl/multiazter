Docutec Erretzeari uzteko aholkuak Erretzeari uzteko zenbait aholku emango dizkigu adituak. Asko dira tabakoak osasunean eragiten dituen kalteak; batzuk oso larriak dira, gainera. Tabakoak eragindako heriotzek gora egin dute azken hamarkadetan. Erretzen dutenek erretzen ez dutenek baino arrisku gehiago dute bronkitis kroniko baten edo enfisema baten ondorioz hiltzeko. Halaber, erretzaileek aukera gehiago dute  biriketako minbizia izateko erretzen ez dutenek baino. Erretzaile pasiboentzat ere etorkizuna nahiko iluna da. Izan ere, besteek erretzen dituzten zigarroen kea arnasteak ondorio kaltegarriak ditu osasunean. Erre ez arren, biriketako minbizia duten gaixo askok (%20) tabakismo pasiboagatik dute. Halaber, gero eta erretzaile pasibo gehiagok dituzte asma, alergia eta bihotzeko gaixotasunak. Hori horrela izan arren, erretzeko ohitura oso zabaldua dago gure artean. Eta zenbat eta lehenago hasi, orduan eta zailagoa da erretzeari uztea. Erretzen hasteko haurrek  izaten dituzten arrazoi nagusiak honako hauek dira: 1.- Helduek egiten dutena kopiatu nahi dute. "Helduagoak" izan nahi dute. 2.- Lagunen presioagatik. "Besteak bezalakoak izateagatik". 3.- Herabetasuna ezkutatzeko. 4.- Publizitate kanpainen eraginagatik. Galdetuz gero, umeak gai dira sei edo zazpi tabako marka gogoratzeko. Arrazoi asko dago erretzeari uzteko. Horretarako zer egin behar da, ordea? -  Zalantzarik ez izan. Tabakoak kalte izugarriak eragiten ditu. Erretzaileak erretzen ez dutenak baino askoz okerrago bizi dira eta askoz lehenago hiltzen dira. -  Argi izan erretzea ekintza tonto eta hutsala dela. -  Jarri egun jakin bat; datorren hilabeteko lehen eguna, adibidez. Bien bitartean erabaki sendo bat hartu: "data horretatik aurrera ez dut zigarrorik erreko". -  Lehen egunetan arnasketak egin. Egokia izan daiteke, baita ere, ura edatea, gozokiak jatea edo kirola egitea. Saiatu tabakoaz ahazten. -  Nikotina duen partxe bat jarri. Aurretik galdetu sendagileari zein iritzi duen. Zuk bakarrik ezin baduzu, eskatu laguntza mediku edo psikologo bati. Esandakoak esanda erretzen jarraitu nahi baduzu, saia zaitez: -  Umeen aurrean ez erretzen. -  Toki itxietan ez erretzen. -  Gutxiago erretzen (eguerdira arte, edo lanean zauden arte, adibidez, ez erre). -  Lasaiago edo polikiago erretzen. -  Light zigarroak edo filtrodunak erretzen. -  Kea ez irensten, eta barruan ez gordetzen. -  Zigarroen ordez puruak edo pipa erretzen; eta beltzsa baino, tabako gorria erretzen.