Docutec Doping-a Txundigarriena da iragarkietan kontsumitzaileari ematen zaion argudioa: har ezazu hau betiko martxari eusteko. Estresa daukazu? Nekea? Ezinegona? Tori hau, eta, mina apur bat arindu ostean, segi estresarekin, nekearekin eta ezinegonarekin. ARITZ GORROTXATEGI/Ez dakit zer den gogorragoa: Tourmaleteko maldak igotzea edota prezioen inflazioari aurre egitea. Lehenak 12 % inguruko pendiza dauka; bigarrena 3,5 igo dela jakin dugu duela gutxi. Pendiz ezberdinak izanagatik, bakoitza bere arloan, biak dira malkartsuak oso. Eskerrak batezbestekoak ezin diren trukatu; hala izatera, sufrikario itzela lirateke bizitza 12 puntuko inflazioarekin eta Tourra 3,5%eko pendiza baino ez duten mendateekin. Ikusleentzat, noski. Argi dagoena da, espageti eta jogurtekin bakarrik ez dela Frantziako Tourra irabazten. Exijentzia maila handitzen den heinean, gero altuagoa da dopingaren bekatuan erortzeko arriskua. Horretaz kexu dira txirrindulariak. Irtenbide bat bilatu beharko litzaioke arazoari. Exijentzia maila jaitsi, dopinga legeztatu, kirola debekatu... Zentzu horretan, bitxia da dopingaren aferarekin gizaki arruntok dugun harremana. Izan ere, gure eguneroko bizitzan ere, gero eta handiagoa da exijentzia, dela lanagatik, dela mila lekutara oso denbora mugatuan heltzeko premia dugulako, eta erritmo horri eusteko kafea, botikak eta bestelako produktuak hartzen ditugu. Guretzat ere ez dira nahikoa esnea eta zerealak. Telebistan etengabe ikus daitezke gure errendimendua hobe dezaketen produktuen iragarkiak: actimelak, osagarri bitaminazkoak... Txundigarriena da iragarkietan kontsumitzaileari ematen zaion argudioa: har ezazu hau betiko martxari eusteko. Estresa daukazu? Nekea? Ezinegona? Tori hau, eta, mina apur bat arindu ostean, segi estresarekin, nekearekin eta ezinegonarekin.