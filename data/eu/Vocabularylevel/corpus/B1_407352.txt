Docutec Sententzia taldea: "Kantatzen ditugun hitzekin jendea identifikatzea nahiko genuke" Sententzia izenaren atzean duela bi urte Bergara inguruan eratutako hirukotea dugu. Barrutik izeneko debut lana plazaratu berri du Discos Suicidas zigiluaren eskutik, eta azaroaz geroztik zuzeneko emanaldiak eskaintzen hasi da taldea. Gazteak badira ere, ez dira berriak musika-munduan eta egiten duten musika-estiloari buruz, heavy kutsua duen rock melodikoa dela esan genezake. Hiru lagunek osatzen dute Sententzia taldea: Oliber Losada, baxuaz eta ahotsez arduratzen da; Igor Lezertua, gitarrez eta Iker Narvaez, berriz, bateriaz. Gazteak izanik ere, aurkeztu berri duten diskoa egin aurretik, makina bat taldetan parte hartu zuten; besteak beste, Luther, Cool Panic, Gaubela edo Axularren. Sententziataldearen estreinako lanak heavy kutsuko rock melodiko estiloko zazpi kantu eta bideoklip bat biltzen ditu. Azken hau Mikel Urionaguenak egin du, "Sutan" kantuan oinarrituta. Barrutik izenburuaren bidez, merezi duen gauzengatik borrokatu behar dela adierazi nahi omen dute taldekideek. Kontatu digutenez, hiruren artean idazten dituzte hitzak eta jorratzen dituzten gaien artean, ohiko amodio-desamodioa, sexua eta sentimendu kontuez gain, gizarte mailako kezkak plazaratzen dituzte. Abestietan deskribatzen dituzten egoerak edonon gerta daitezkeenez, jendea taldearen hitzekin identifikatzea da beren asmoa. Edonola ere, hitzek bezainbesteko pisua hartzen dute gitarrak, bateriak, baxuak eta, nola ez, Oliberren ahotsak. Salbuespena diskoko zazpigarren kantua da, instrumentala baita. Grabaketak Linazasorok egin ditu Donostian, nahasketak, Haritz Harreguyk eta Martxel Arkarazok Andoaingo Garate estudioetan. Masterizazioaz Aitor Ariño arduratu da, Berrizko Lorentzo records-en. HABE aldizkariak hainbat galderari erantzutera gonbidatu ditu Sententzia taldeko kideak. Hona hemen eskaini dizkiguten erantzunak: Nola idazten dituzue kantuen hitzak? Jakin badakigu hirurok hartzen duzuela parte horretan, baina nola antolatzen duzue lana? Bai, normalean dena hiruron artean egiten dugu. Abestiak, musika, hitzak eta abar. Abestien hitzek eguneroko bizitzan gertatzen diren gauzekin (amodioa, errepresioa, sexua, sentimenduak...) lotura zuzena dute. Saioak egiteko dugun lokalean edo nork bere etxean sortzen dira ideiak eta gero denon artean lantzen ditugu. Zergatik abesten duzue euskaraz? Gure musika euskararekin identifikatzen dugulako. Beste hizkuntza batean abestuko bagenu, kantak desberdinak izango lirateke, eta guk kantu bat konposatzerakoan euskaraz izango dela aurreikusten dugu. Musika egitean hitzak euskaraz abestuko ditugula argi daukagu. Zer moduzkoak izan dira zuen zuzeneko emanaldiak? Nolako harrera izan duzue? Primerakoak izan dira gure zuzenekoak. Jendea gustura ikusi dugu gure kontzertuetan eta guk ere oso ondo pasatu dugu eszenatoki gainean. Gainera, jendearen berotasuna sentitzean, gero eta gogo handiagoa sortzen zaigu gure abestiak jotzeko. Ze jende mota joan da zuek ikustera? Nolakoa da zuen publikoa? Denetatik ikusi dugu gure kontzertuetan, bai jende gaztea eta bai helduagoak eta giro ezberdinetakoak. Gure musika ez dago publiko zehatz bati zuzenduta. Gure ustez, gure publikoa, gaztea, heldua, heavya, rock kutsukoa edo beste motako batekoa izan daiteke. Gure musika gustuko badu, berdin da zer den edo ez den. Zuen nahia eguneko injustiziak aldatzean omen datza. Nola lortzen da hori musikaren bidez? Hori lortzea pixka bat zaila da, baina munduaren egoeraz edo gertatzen diren gauzekin kontzientziatzen ditugu entzuleak edo horretan ahalegintzen gara, behintzat. Noraino iritsi nahi duzue musika-munduan? Ez dugu helburu zehatz bat, baina ahal dugun punturaino helduko gara. Ez daukagu mugarik jarrita, etortzen denari aurre egingo diogu eta ahal dugun ondoen egiten saiatuko gara. Pozik al zaudete orain arte lortutakoarekin? Bai, gure ametsa beti talde bat egitea eta kontzertuak ematea, diskoa grabatzea, abestiak konposatzea eta musika munduarekin dauden gauzekin harremana edukitzea izan da. Pixkana hau guztia lortzen joan gara. Zenbateraino laguntzen dizue Internetek zuen bidean? Internet oso erreminta garrantzitsua da musika mailan. Asko errazten du talde baten abestiak edo informazioa zabaltzea. Gure kasuan web orriak www.sententzia.com eta www.myspace.com/sententzia helbideak hau guztia antolatzeko balio digute. Gainera, gure kontzertuen berri emateko edo elkarrizketa honen galderei erantzuteko, esaterako, erreminta ezin hobea da. Taldeari buruzko informazio gehiago, helbide hauetan: www.myspace.com/sententzia www.sententzia.com