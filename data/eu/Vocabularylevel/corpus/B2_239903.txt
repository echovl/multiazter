Docutec 38 gradutara Gaur tenperatura 38º C.tara iritsi daiteke Euskal Herriko hainbat tokitan. Hori dela eta, balizko bero boladaren ondorioak murrizteko, zenbait aholku eman dituzte. SOS Deiak-ek gaur ohartarazi du 38 gradura iritsi daitekeela tenperatura Araba osoan eta Bizkaia eta Gipuzkoako barnealdean. Nafarroan ere, Tuteran iragarri dute tenperaturarik altuena, 38º C., hain zuzen ere. Hori dela eta, balizko bero boladaren ondorioak murrizteko, zenbait aholku luzatu dituzte. Horrela, likido ugari edateko gomendatu dute; batez ere, ura, deshidratatzeko arriskua saihesteko. Halaber, egarri izateko zain ez egoteko aholkatu dute, baita alkoholik, kafeinadun edaririk eta azukre gehiegi duten edaririk ez hartzeko ere. Otordu arinak egiteko gomendatu dute adituek, entsaladak, gazpatxoa, barazkiak edota fruta, esaterako, eta  leihoak itxi eta pertsianak jaisteko ere bai. Etxea aireztatu eta freskatzeko berorik gutxieneko orduak baliatzea da egokiena. Arropa egokia, nasaia, arina eta kolore argikoa eta oinetako eroso eta freskoak janzteko gomendatu dute, halaber, eta baita berorik handieneko orduetan kalera ez irteteko ere. Hala ere, irten behar izanez gero, komenigarria da burua estalita eta eguzkitako betaurrekoak eramatea , beti gerizpea bilatuz. Ariketa eginez gero, berorik gutxieneko orduetan egitea da egokiena. Gogoan izan etxe barruan 35 gradu edo gehiago badago, aireztagailuek ez dituztela beroak osasunari eragin liezazkiokeen ondorioak saihesten", ohartarazi dute. Horrela, freskatzeko beste metodo batzuetara jotzea komeni dela esan dute adituek; hala nola, dutxa edo bainu hotzak hartzea edo aire girotua duen gertuko tokiren batera joatea. Azkenik, ezinbestekotzat jotzen dute adineko pertsonek eta haurrek gomendio hauek ondo betetzea, eta etxean bakarrik bizi diren pertsonei ere arreta berezia jartzea eskatu dute larrialdi zerbitzuek.  