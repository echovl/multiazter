Docutec Txistua Ilustraziotik dator Musikasteko kontzertu didaktiko batzuen harira, elkarrizketa musikariarekin. Kontzertuko azalpenaz gain, txistuaren historiari buruzko datu interesgarriak ematen ditu: noiz sortua, nolakoa, bilakaera, funtzio ideologiko... Jose Inazio Ansorena, txistularia: «Gaur ezagutzen dugun txitsua Ilustrazio garaian egokitu zuten» Lanaren terapia jarri bide diote Jose Inazio Ansorenari sendatzeko, orain hilabete eta erdi bihotzeko zain batek ezustekoa eman zionetik. Astebete pasatxo da Araguesen "Txistu eta orkestrarako kontzertua"n bakarlari gisa parte hartu zuela eta gaur «kontzertu didaktikoa» emango du Errenteriako kaputxinoen elizan 20.00etan hasita. Txolarte bat lapurtzeko ere komeriak izan genituen. Ez dagoela erabat sasoiko dio. Euskadiko Orkestrarekin orain astebete pasa eskaini zituen kontzertuetan ez omen zuen bere onena eman. «Ospitaletik atera eta entseguak behar bezala egiteko betarik gabe joan behar izan nuen. Oso txukun atera ziren gauzak, orkestrak izugarri ondo jo zuelako, baina askoz ere hobeto egin nezakeen nik nire lana neure burua indartsuago aurkitu izan banu», esan zuen. Ez du atsedenaldirik izan, gaur bertan, Musikasteren barruan, kontzertu didaktikoa emango baitu Donostiako Txistulari Udal Bandak. Berak, banda zuzentzeaz gainera, argibide jakingarriak eskainiko ditu garaian garaiko piezak jotzen hasi aurretik. ­Noizkoa da txistua? Jendeak betikoa dela pentsatu ohi du. Gaur ezagutzen dugun txistua Ilustrazio garaian jauntxoek egokitu zutena da eta ondoren zabaldu zen herrira. Zaila da zehatz-mehatz txistuaren historia egitea. XII. menderako Europan oso zabalduak daude txistua eta danborra. XII. mendetik XV. mendera oihaletan, elizetako kapiteletan eta beste hainbat lekutan agertzen dira. Baina, garbi dago orduko instrumentua desberdina dela. Kontuan izan behar da sistema tenperatua ere, hamabi notako eskala darabilen musika sistema, XVIII. mendean zabaldu zela eta horrek egokitzapena ekarri zuen. ­Zer aldaketa ezarri zizkioten txistuari? Afinatu egin zuten eta ganbera musikarako egokitu. Egiteko horretan esku-hartze garrantzitsua izan zuten Mantellitarrek, Bergarako Seminarioan lan egin zuen lautier eta biolin-jotzaile familiak. Biolinak egiteaz gainera, txistuak ere egin zituzten eta gaur ezagutzen dugun txistua ordukoa da. XIX. mendearen hasieran Iztuetari, esate baterako, izugarri arrotz egiten zitzaizkion ilustratuek egindako egokitzapen horiek, baina oso azkar zabaldu ziren. Gaur orduko txistua egingo zitzaigun arrotz. ­Gaur Musikasteren barruan emango duzuen kontzertuan joko al duzue Ilustrazio aurreko piezarik? Esan dudan bezala, orduko txistua egiten zaigu arrotz eta hori frogatzeko pare bat pieza joko ditugu garai hartakoak. Erabiliko ditugun txistuak berriak dira, baina garai hartakoen antzera eginak, ez baita ordukorik gordetzen. Tamainaz handiagoak ziren, afinazio erabat arruntekoak, eta, noski, soinu arkaikoagoa ateratzen zaie, dantzarako oso aproposa. Guk "Erraldoi martxa" bezala ezagutzen den pieza bat eta "Ehun dukatekoa" deitua joko ditugu. Askok halako arabiar aire bat hartuko diote txistu zahar horri. Guk bi pieza horiek interpretatzen ditugun bitartean Jon Maia dantzari errenteriarrak dantza egingo du. Sei garaitako piezak jotzeaz gainera, garai bakoitzaren atariko gisa argibideak emateko asmoa omen duzu kontzertuan. Musikasteko arduradunek emanaldi didaktikoa nahi zuten, eta, garai bakoitzaren sarrera gisa, agerpen labur batzuk egingo ditut. Egitarauan, esate baterako, egile ezezaguneko hasierako bi pieza horien ondoren XVIII. mendeko berrikuntzak agerian jartzen dituzten hiru pieza joko ditugu. Horietatik lehenak, "Martxa heraldikoak", aldakuntzen berri emango du; bigarrenak, "Le basque" eta "La biscayenne", Marin Marais musikagile frantziarrak egindakoak dira eta euskaldunok kanpotik nola ikusi gaituzten adierazten du. Hirugarrena Penintsula osoan eta bereziki Balear Uharteetan oso zabaldua dagoen fandangoa da. Hortik XIX. mendeko herri dantzetara pasatuko gara eta ni mende horretan txistuak sufritu zuen krisialdiaz mintzatuko naiz. Zein da krisialdi hori? Txistuak gizartean zituen egitekoak ahuldu ahala garrantzi ideologikoan irabazi zuen. Karlismoak asmatu zizkion egiteko ideologiko berriak. Santa Kutz apaizak, esate baterako, txistuarekin bakarrik uzten omen zuen dantza egiten. ­Txistulari Elkartearen 75. urtemuga delako programatu du zuen kontzertua Musikastek. Zer garrantzi du elkarteak? Karlismoak txistuari ezarri zizkion egiteko ideologikoek bakarrik ez dute azaltzen Euskal Herrian txistuak izan duen jarraipena. Txistulari bandek izugarrizko lana egin zuten txistuaren berrikuntzan. Zenbait banda, gurea esaterako, XIX. mende hasierakoak dira. Hala ere, ezin dugu ahaztu orain 75 urte jaio zen elkartearen garrantzia. Txistuaren alde egin zuen eta egiten ari den ahalegina ezinbestekoa da txistuaren garapena ulertzeko. Bide berriak urratzen saiatu direnen pieza batzuekin bukatuko duzue emanaldia. Sabin Bikandi bereziki eta Tomas Garbizu bera ere txistuarekin musika berria egiten saiatu diren musikagileak dira eta horien pieza bana joko dugu. Eta, emanaldia amaitzeko, Karel Salomon alemaniar musikagileak flauta eztirako idatzitako pieza bat joko dugu, txisturako ere berdin-berdin balio duelako. -