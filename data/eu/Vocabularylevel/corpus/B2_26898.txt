Docutec Ijitoak eta buhameak Artikulu labur honetan ijitoen jatorria eta Euskaldunekiko harremanak aipatzen ditu. Joxan Elosegi   Duela 133 urte, 1868ko uztailaren 13an, ijitoak lurraldetik egoztea erabaki zuten Bizkaiko Batzar Nagusiek. Ez zen Euskal Herriko ijitoen aurkako azken erabakia izan, baina agerian beharrean, isilean jokatu zuten agintariek ordutik aurrera, eta normaltasun osoz hartu ziren ijito familien deserritze-ilarak, tokian tokiko zomorroen urrats armatuen ondoan. Nortasunari eutsi izanaren ordaina dute ijitoek nomadismoa, bizileku finkorik gabe bizi beharra, besteen tolerantzia eza pairatu beharra. X. mendean utzi behar izan zuten ijitoek lurraldea, Indiaren ipar-mendebaldean, islamdarrengandik ihes, eta eguzkiari segitu zioten, kurduen lurretan barrena, Europako erdi eta hego-ekialdeko herrietan egokitu arte. Garai hartan gorpuztu zen Egiptotik heldu zirelako ustea, horregatik ijito izena. XV. mende hasieran abiatu ziren Europako mendebaldeko lurretara eta buhame deitu zieten orduan, Bohemia aldetik heldu zirelako. Beste herri askotan bezala, ikusminez hartu zituen Euskal Herriko jendeak, bitxiak, zorrotzak eta lan batzuetan arras trebeak zirelako. Lilura hura laster iraungi zen eta neurri lazgarriak hartu zituzten ijitoen aurka XVI. mende hasieran: hilketak, galerak, tortura, kanporatzeak. Integrazioa izan zen ijitoen aurkako errepresio-molde eztiena: «alde bat utz itzazue zeuen bizimodua, hizkuntza, ohiturak eta sinesteak, eta onartuko zaituztegu». Baina ijitoek ez zioten beren buruari uko egin, eta mundu marjinalean murgilarazi zituzten, legearen beste aldean bizi ziren guztien ondoan. Zokoraturik bizi arren, euskaldundu egin zen ijitoa edo buhamea. Bere hizkuntza erdi galdu eta euskaran oinarrituriko mintzaira bat sortu zuen: erromintxela. Egun, ordea, erdara da nagusi ijito edo buhameen artean. Honela esan zien, orain urte batzuk, Espainia barneko ijito batek bera be- zala kartzelan preso zeuden euskal- dun batzuei: «Nik ere badakizkit hitz batzuk euskaraz. Batzar handietara biltzen garenean, euskaldunak ere etortzen dira, eta solas batzuk erakutsi dizkigute: 'A las mujeres les llaman anderris, a los perros chacurris y al vino chicolin'». Ijitoen nazio handia- ren bilkuretan, on zuten gure arteko ijitoek beren euskaltasuna erakustea. Ordainetan ez zen gaiztoena, ez horixe.