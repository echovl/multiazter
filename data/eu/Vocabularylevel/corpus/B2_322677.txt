Docutec Abenduari jarriak Xebastian Lizasok abenduari jarritako bertso berriak.         I  Ate joka ditugu  Eguberri jaiak  kaleetan argiak  ta opari gaiak  dirua xahutzeko  nolako garaiak  txiki egiten gaitu  gure handi nahiak.         II  Haurrak eskatu edo  norberak eskeini  auzokoak badauka  etxean komeni  «egoa» harrotuaz  ia edozeini.  Hori hainbeste bada  gutxiago ez ni.         III  Hilaren erdirako  hasiak kezkatzen  loteria zergatik  ez degu tentatzen  zuzen ote gabiltzan  zaila da asmatzen  «pobre ez jarraitzeko»  dirua gastatzen.         IV  Hilaren hogeita bi  nolako arreta  berdina gehiengoak  degun berriketa  sakela hutsik baina  ahoa beteta  konforme osasuna  badaukagu eta.         V  Gabon gauez etxea  goxo ta epela  ez pentsa guzietan  gauza bera dela  norbait falta denean  askotan bezela  jakin goxoak ere  mikazten direla.         VI  Hilak azkena omen  ta urteak berdin  ez digu utzi hainbat  poz eta atsegin  eta datorren hori  hobeago dadin  lehengo ametsak bete  ta berriak egin. DOINUA: "Laguna eskaiozu San Antoniori" edo "Triste bizi naiz eta".