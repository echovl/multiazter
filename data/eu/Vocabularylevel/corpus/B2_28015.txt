Docutec Haurraren sexua aukeran Unibertsitateko genetika irakasleak jaioko den haurraren sexua hautatzeko aukeraz iritzia ematen du. Patologia berezi batzuk duden kasuetara mugatu behar dela dio. Ana ZUBIAGA Genetika irakaslea  «Sexu diskriminazioa ekar dezake eta aurka nago»  EHUko genetika irakasle honek ez du uste jende asko dagoenik sexua aukeratzeko prest. ­Haurraren sexua erabakitzeko esperma banatzeko teknika berria da. Orain arte enbrioia sortu arte ezin izaten zen sexua aukeratu. Bai, orain arte erabiltzen zen teknikari esker inplantazio aurretiko diagnostikoa egiten zen. Hau da, in vitro ernalkuntzaren bidez enbrioiak sortzen ziren, gero enbrioi bakoitzari zelula bat edo bi hartu eta zein sexutakoak ziren begiratzen zen, eta orduan egiten zen aukera. Kasu horretan enbrioia eginda dago, eta, beraz, badakigu, zalantzarik gabe, mutila edo neska sortuko den. Ez dakigu zenbat egiten ari diren klinika pribatuetan eta zenbat esaten den. Baina zenbait kasu atera dira, sexuaren araberako gaixotasunen arriskuari lotuta beti ere. Umea sexu jakin batekoa izanda gaixotasuna sortzeko arriskua dagoenean, onartuta dago aukera egitea. Hainbat gaixotasun daude sexuari lotuak: hemofilia edo distrofia muskular mota bat, esaterako. Hemofiliaren kasuan, gizonezkoak bizi izaten dira gaur egun. Kasu horietan, beren, gizonezkoen, X kromosoman dago gene akastuna. Hortaz, X kromosoma hori ondorengoari ez pasatzeko, Y kromosoma daraman zelula aukeratu beharko litzateke. Sexua aukeratzeko lehen teknika honek arazo bat dakar, ordea: aukeratzen ez diren enbrioiak bota edo izoztu egin behar dira. Garatzen ari diren beste metodoa espermaren aukera egitean datza. Espermak X edo Y kromosoma eraman behar du. Bi esperma horiek banatuz aukeratzen da sexua. Gero intseminazio artifiziala egiten da. Nik dakidala, teknika horrekin ez da %100ean asmatzen. ... ­Zer iritzi duzu zuk sexua aukeratzeari buruz? Osasun arazo bat dagoen kasuetan uste dut horrelako aurrerapen teknikoak ondo datozela. Familia batzuetan aukera badago ume osasuntsua edukitzeko edo benetan arazo larriak izango dituena edukitzeko, uste dut onak direla horrelako aurrerapen teknikoak. Sexuaren kasuan ez diot inolako abantailarik ikusten. Egia esan, etikoki, sexu diskriminazioa ekar dezake eta, alde horretatik, guztiz aurka nago, jakina. Honek sexuen proportzioa aldatuko du munduan? Seguru asko ez, nahiko marginala izango delako. Alde horretatik, behintzat, ez dut uste beldurtzeko arrazoirik daukagunik. Garestia da eta oraingoz ez du %100eko bermerik ematen. Ez dakit zenbat pertsona egon daitezkeen horren alde eta horretarako prest. Ez dakit hau debekatzea benetan beharrezkoa den, ez baitut uste hainbesteko arazoa sortuko duenik. Bestalde, badaude zenbait kultura semea edukitzearen aldekoak direnak eta gaur egun ikaragarrizko gauzak egiten dituztenak. Esaterako, umea jaio arte itxaron eta, neska bada, hil. Hori da gogor salatu behar dena. Urteak daramatzagu munduan zehar neskak hil egiten dituztela eta neskak umezurztegietan oso egoera txarrean dauzkatela ikusten. Zenbakietan, besteak ekarriko duena baino askoz ere arazo handiagoa da hori. ­Sexua aukeratzeko teknika hauek ba al dute arriskurik? Bai, oraindik bai. Manipulatzen duzun heinean, oraindik arriskua dago. Esperma ukitu egiten duzu, eta gorabeherak gerta daitezke. In vitro ernalkuntza egiten den kasu guztietan dago arrisku hori, handiagoa edo txikiagoa, teknikarien mailaren arabera. Baina umea deformazioren batekin jaiotzeko arriskua badago.