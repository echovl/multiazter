Docutec Gorakoak Pediatriako kontsulta batean, gorakoak oso gauza arrunta izaten dira, seguruenik kontsultara etortzeko arrazoi nagusietakoa sukarrarekin batera. Gaurkoan, bada, gurasoentzat kezka-iturri den egoera hori lasaiago hartzeko argibideak ematen saiatuko gara. Pediatriako kontsulta batean, gorakoak oso gauza arrunta izaten dira, seguruenik kontsultara etortzeko arrazoi nagusietakoa sukarrarekin batera. Gaurkoan, bada, gurasoentzat kezka-iturri den egoera hori lasaiago hartzeko argibideak ematen saiatuko naiz. Hasteko gorakoa zer den argitzea komeni da. Horrela esaten zaio urdaileko edukia ahotik botatzeari. ZEINTZUK DIRA GORAKOEN ARRAZOIAK? Arrazoiak asko eta askotarikoak izan daitezke, bai digestio-aparatukoak, eta baita gorputzeko beste organo edo ataletatik datozenak ere. Gorakoak zein egoeratan gertatzen diren, eta gorakoekin  batera zein beste sintoma agertzen diren (eta, noski, baita zein sintoma ez diren agertzen ere) jakitea oso lagungarri izango da medikuarentzat gorakoen jatorria ezagutzeko, eta, horren arabera, zer egin erabakitzeko. Horregatik, garrantzi handikoa da ea gorakoekin batera ondoren aipatzen den egoeretako bat ere agertzen ote den ikustea: - Sukarra. Sukarrak, besterik gabe, gorakoak eragin ditzake ume txikietan, adin hauetan ohizkoak diren infekzioekin (otitis, amigdalitis, katarro nahiz birusek eragindakoekin) batera agertzen den ondoezaren zeinu moduan. Gorakoak eta sukarra garrantzitsuak badira, komeni da pediatrari kontsultatzea, bestelako infekzio larriagoren bat baztertzeko: meningitisa, pneumonia, gernu-infekzioa, etab. - Beherakoak. Ume batek gorako eta beherakoekin batera sukarra eta sabeleko mina baldin badauzka (heste-minak esaten zaien ziztada modukoak), kausarik probableena gastroenteritis akutu bat izango da. - Sabeleko mina. Mina aldizkakoa denean, bat-batean indartsu agertu eta jarraian desagertu bezala dabilena, eta sabelean han-hemen kokatzen dena, kolikoak izaten dira gorakoen arrazoia. Haurtzaroan nahiko usuak izaten dira gastroenteritis batek, janari-intoxikazio batek edo baita gasak edo haizeak pilatzeak eragindako kolikoak. Baina mina, hain gogorra izan ez arren, progresiboa baldin bada, konstantea eta eskuin aldeko iztondo inguruan lokalizatzen bada, apendizitis akutu baten susmoa hartuko diogu. Giltzurruneko kolikoak arraroagoak dira haurtzaroan (kasu horietan umeak mina bizkarraren behealdean nabarituko du eta molestiak izango ditu pixa egiterakoan). - Buruko mina. Hainbat arrazoi daude gorakoekin batera ager daitekeen buruko mina azaltzeko. Sukarra bera izan daiteke buruko minaren (eta gorakoen) arrazoia, lehen ikusi dugun bezala. baina buruko minak iraun egiten badu, garondoan batez ere, eta gorakoak sarri eta fuerte samarrak badira, meningitis batekin pentsatu eta kezkatzen hasiko dira gurasoak (eta baita medikua ere). Zorionez, kasu gehienak birusek eragindakoak izaten dira, eta ez dute aparteko tratamendurik eskatzen: buruko mina gogorra izaten da, gorakoak agertzen dira, baina sukarra ez da oso altua izaten (normalean 38 ºC-tik behera egoten da) eta umeak baditu aldi onak ere. Dena den, eta gaur egun meningitis bakterianoak gero eta gutxiago ikusten diren arren, horrelako sintomak agertuz gero, pediatrarengana joatea gomendatuko nizueke, zalantza guztiak argitzeko. Umeek oso txikitatik eduki dezakete buruko mina, eta normalean gorakoak buruko minaren hasierarekin lotzen dituzte. Aurretik antzeko gertakariak izaten dituzte eta baita jakeka-aurrekariak ere familiako beste senideen artean. Argiak eta zaratak molestatu egiten dietenez, lo egiteko leku lasai bat bilatzen dute. Normalean, baina, sintomak apaldu eta desagertzeko bidean jartzen dira 2-3 egunen buruan. Horregatik, buruko mina egunero agertzen bada, 2-3 astez luzatzen bada, gauez umea esnaraziz eta gorakoak batez ere goizean gertatzen badira, umea pediatrarengana eraman, honek kasuaren balorazio zehatzagoa egin dezan. - Botikak hartzea. Badira gorakoak eta bestelako sintoma digestiboak eragin ditzaketen botikak: azido azetilsalizilikoa —aspirina, alegia—, parazetamola, teofilina, prednisona, burdina.... Normalean sintoma arinak izaten dira, aldi baterakoak soilik. Baina garrantzitsuak badira, eta iraun egiten badute, pediatrari galdetu, botika horiek beste batzuekin ordeztea merezi duen ala ez baloratzeko. - Sarritan gorakoak edukitzearen aurrekariak. Denok ezagutzen ditugu jarrera-aldaketekin, eztularekin, edo haizeak kanporatzean, inolako esfortzurik egin gabe, erraztasun handiz gorakoak izaten dituzten umeak. Arazo garrantzitsurik ez da sortzen horrelako kasuetan, baina pediatrari jakinaraztea komeni da, hark baloratu eta kasuak eskatuz gero, tratamendua egokia jar dezan. - Ahoko hatsak azetona usaina du. Edo "sagar gazien usaina", beste batzuek diotenez. Sukarra, baraua edo gorakoak gertatzen direnean, umeek azetona sortzen dute, egoera horiei aurre egiteko. Baina azetonak berak gorakoak eragin ditzake eta orduan gurpil zoro batean sartuko da umea. Azetonaren produkzioa geratzeko likidoak eta janari azukredunak eman behar zaizkio umeari. - Ahuldura, zurbiltasuna eta izerdi hotza. Sintoma horiek "normaltzat" jo behar dira, aurretik umeak gorakoak eduki baldin baditu. Baina sintoma horiek aldizka baina modu progresiboan ikusten baditugu 6 hilabetetik 2 urte bitartera dituzten umeetan, komeni da badaezpada pediatrarengana joatea, umeak hesteetako arazo larriagoren bat duen ala ez baztertzeko. - "Txorrotada" moduko gorakoak. Batez ere 3 aste inguru dituen bularreko haur batean. Gorakoak indar handiz kanporatzen badira, bolumen handikoak, konstanteak eta umeak apetitu handiz eta irrikaz egindako hartualdi guztien ondotik agertzen badira, zoaz umearekin pediatrarengana, esnea urdailetik barrena iragateko mekanismoren batek huts egiten duen ala ez jakiteko. ZER EGIN DEZAKET UMEAK GORAKOAK BADAUZKA? * Normalean, gorakoak gertatzen diren kasu guztietan, likido azukredunak eta freskoak eskainiko dizkiogu umeari hasieran (ura, muztioa, kolazko freskagarriak, zukuak), dosi eta tarte gero eta handiagoetan. Horiek ongi jasaten badira, pixkana-pixkana dieta normala sartuz joango gara, baina janari fuerteak, pisuak eta digerigaitzak saihestuz aurreneko egunetan. * Gorakoez gain umeak beherakoak baldin badauzka, ahozko errehidratazioko serumak eskainiko dizkiogu umeari. Horrelakoak farmazian eskura daitezke, eta bakoitzak berrosatzeko modu diferentea duenez, argibideei begiratu beharko diezu botikan erositako produktua umeari emateko moduko likido bihurtzen jakiteko. * Ez hasi, zure kasa, gorakoak edo beherakoak mozteko botikak ematen umeari. Hobe duzu betiere aurrena medikuarekin hitz egitea. * Umeak sukarra edo buruko mina baldin badauka, emazkiozu azido azetilsalizilikoa, parazetamol edo ibupofenoa bezalako sendagaiak ahotik (etxean normalean erabiltzen dituzun marka komertzialak aukeratu, oso antzekoak baitira denak) eta ikusi ea zer-nolako erantzuna duen. * Baina aurreneko orduetan, ahal dela bederen, ahotiko botikarik ez eman, umeak janariak edo edariak ahoz ondo jasaten dituen arte. ETA NOIZ JOAN BEHAR DUT PRESAKA PEDIATRARENGANA? * Deshidratazio-zeinuak antzematen badizkiozu umeari: aho eta ezpain lehorrak, distirarik gabeko begiak, begi-zuloak, malkorik gabe, egarri handia, eta pixa askoz ere gutxiago egiten badu. * Gorakoak, likidoa hartu eta denbora-apur batera gertatzen badira, modu progresibo eta errepikatuan; edo gorako horiek hori-berdexkak badira (behazun-gorakoak esaten zaie) edo odolez zikinduak baldin badaude. * Umearen egoera orokorra oso hondatua badago, batez ere gorakoak sukar altuarekin batera agertzen direnean. * Sabeleko mina beti leku berean sumatzen badu, eskuineko iztai aldean, sabela gogorra edo puztua baldin badauka. * Buruko mina handia denean, garondoan batez ere, eta sukar-igoerarekin zuzeneko harremanik ez badu. * Buruko mina egunez egun errepikatzen bada, 3 aste baino gehiago irauten badu, eta gorakoak —oso ugariak, gainera— nagusiki goizetan izaten badira. * 6 hilabete eta 2 urte arteko bularreko haur batean, gorakoak ahuldura, zurbiltasuna eta izerdi hotzarekin batera agertzen badira. * 3 bat asteko bularreko haur batek "txorrotada" moduko gorakoak baldin badauzka, hartualdi guztietan.