Docutec Gaur Gaur jabetu naiz ez dudala garapen iraunkorra kontzeptu dotore, berde eta huts bat gehiago bezala motxilan gorde nahi. Ikusi dut geroa une honetan bertan itsasoratzeko barkua dela. YOLANDA ARRIETA Leihoa zabaltzean ikusi dut hostoz bete zaigula terraza eta loreak zimeldu samartuta daudela dagoeneko. Gaur, leihoa irekitzean ohartu naiz denborak mantel grisa jarri diola mahai zuriari eta huntz-orriak alfonbra berdea josi diola lurrari, hormak, bat-batean, ileordea jantzi balu bezala. Gaur goizean, egunkaria jasotzean ikusi dut farolak pizturik daudela oraindik, ordua aldatuta egon arren. Gaur, balkoia irekitzean konturatu naiz gure goikoa oinez eta behekoa bizikletaz abiatu direla lanera, bidean kontu-kontari. Gaur, garajea zabaltzean ohartu naiz nik neuk ere haiekin joateko aukera daukadala, alegia, zapatilak jantzi eta asfalto grisa gurpil gainean zeharkatzeko aukera dudala, inork espero ez duenean belar gainean oinutsik ibiltzeko eskubidea dudan bezalaxe. Eta orduan, gaur, jabetu naiz ez dudala garapen iraunkorra kontzeptu dotore, berde eta huts bat gehiago bezala motxilan gorde nahi. Ikusi dut etorkizuna ez dela portu bat, ikusi dut geroa une honetan bertan itsasoratzeko barkua dela, guardasol txikien antzera norbere premietara plegatu eta poltsikoan kabitzen den barku metaforikoa. Eta ondorioz, gaur, erabaki dut aurrerapenaren hizkiak aletzen hasteko egunik aproposena aurrean dudan egun berbera dela, alegia, une hau, gaur, oraintxe. Baina, orduan, gaur, lehenaz gain, ikusi dut ez naizela inoiz aberastuko. «Inoiz» eta «gaur» polo bereko imanak izan arren...