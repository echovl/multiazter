Docutec Ur botilak Ez dugu ikusi, baina kamioiak kolpe latza hartu behar izan du. Kabina etzanda dago kamio bazterrean, eta kateatuta zeraman gurdiak metro batzuk egin ditu aurrera, ez motor ez gidari. Ur botilak ageri dira nonahi, plastikozko putzu bat dirudi bideak. Bidea itxita dago eta eguzkia gorenean. Klaxona jotzen hasteak ere galbana ematen du, eta jendea kotxe eta autobus barruetan egosten ari da, pixkanaka. Inor ez da ageri bidea irekitzera. Gure aurreko autoko gidari gazteak, adore erakustaldi itzela eginda, atea ireki eta kamioi ondora joan da. Berehala hasi da builaka. Txoferra barruan dagoela zartateko ederra hartuta, eta berak ez daukala sakelako telefonorik inora deitzeko. «Deituko al du norbaitek larrialdi zerbitzuetara, mesedez?». Gero eta oinezko gehiago dago autobide honetan, batera eta bestera pasieran. Haserre daude gehienak, oporretara joan nahi dutela eta beste esaka. Erdi ezkutuka hasieran, lotsagabe azkenean, eguzkitan dir-dir egiten duten ur botilak hartzen hasi da jendea. «Inork deitu al du istripuaren parte emateko?», galdetu du kamioi ondoko gazteak. Ez du erantzunik jaso.