Docutec Ikasitakoa ahaztu Iritzi artikulu labur honetan Alzeheimer gaitza izan duen idazle baten kasua azaltzen digu egileak. Ahazturaren prozesua nolakoa izan zen azaltzen digu, azkenean poesia bakarrik geratu zen. LAURA MINTEGI/ Cambridgen, PEN Clubeko bilera batean ezagutu nuenean, ez nekien oraindik «Ingalaterrako emakumerik argitsuena» deitzen ziotenik. Gogoratzen dudan bakarra da uste baino txikiagoa eta zabalagoa zela, adintsua izan arren nerabe aurpegia zuela —neskato babesgabea bailitzan, ez zegokion gorputzean preso— eta aurrean neukala jakiteak ilusio handia egin zidala, egunero ez baituzu topo egiten Iris Murdoch-ekin. Etxera bueltatu eta haren liburuak antsiaz bilatu nituen. Jakin nahi nuen apal-apala ematen zuen emakume hura ­idazle ospetsu eman ordez, herriko izeko ezkongabea ematen zuen beraxe­, zergatik bihurtu zen ingelesezko letra handien anderea, zer idatziz. Iris Murdoch-en liburuek ez dute huts egiten. Zerbait dute. Atmosfera, sotto voce darien tonu identifikatzen erraza, poesia hutsa den zerbait, prosaren azpian. Urte asko geroago jakin genuen emakume adimentsu hura Alzeheimerrak jo zuela 1990eko hasieran eta, 1999an hil zen arte igaro ziren bederatzi urteetan bizitzan zehar ikasitako guztia ahanzten joan zela, pausoz pauso, azken fasean bere burua ere ez ezagutzeraino. Bere senarra izan zenak (ez zen ezkongabea, beraz), John Bayley idazleak, bi liburu idatzi ditu idazlearen azken urteez ("Iris-i elegia" eta "Iris eta beraren lagunak"), eta egunotan prestatzen ari diren "Iris" izeneko filmaren gidoian ere hartu du parte. John Bayley-ren bidez jakin izan dugu nolakoa izan den Iris-en desikaste prozesua. Hasieran izenak izan ziren, ezin izenik gogoratu. Gero aurpegiak, egoerak, bidaia hartan gertatutakoa, pasa den astean egindakoa. Apurka-apurka gero eta gauza gehiago ahanzten zuen. Ez zuen gogoratzen nola orraztu, koilara zein eskurekin eta nola erabiltzen zen, ahanzten zuen arropa aldatzen oheratu aurretik. Azken fasean ibiltzen eta hitz egiten ere ahaztu zitzaion, eta aurpegikera eta keinuak behatu behar zizkioten ingurukoek jakiteko zer behar zuen. Ez senarra ez bere burua ezagutzen ez zituen garaian, modu bakarra zuten John-ek eta Iris-ek beraien artean komunikatzeko: Iris-en poesia. Urte asko lehenago idatzitako poesia zen errekonozitzen zuen bakarra. Senarrak poesia irakurtzen zion, eta bera adi gelditzen zitzaion. Ezaguna zuen. Eta honela, poesiaren bidez, elkarrekin mintzatu ahal izan ziren azken uneetan, Iris sorgunera itzuli zen arte, ezdeusera, non hitzik ere ez dagoen.  