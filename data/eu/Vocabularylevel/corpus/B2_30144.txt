Docutec Sasoiko obsesioak Obsesio bat, politikoki zuzena ez dena, ingurumenarekin zerikusia duten herri-lanena da. Eufemismoa ematen dit izenak, ze herri askok ez ditu obra erraldoiok batere begi onez ikusten. JOSU LARTATEGI / Lehengo zutabean nioen denok dugula geure burujana, obsesio partikularra. Ez bakarrik sasoiotan; bai ordea sasoiotan besteetan baino argiago nabarmentzen direnak. Koadrilakoen arterik bat edo beste markoan ipintzeko moduko obsesibo konpultsiboa bada ere, adibidez frantziar errepublikako megaitzuliaren gaiarekin, neu ere ez natzaie atzean gelditzen. Aitor dut. Psikiatrentzako bazka neroni ere. Obsesio bat, politikoki zuzena ez dena, ingurumenarekin zerikusia duten herri-lanena da. Eufemismoa ematen dit izenak, ze herri askok ez ditu obra erraldoiok batere begi onez ikusten. Neuk ere ez, euskal herri txiki hau gero eta txikiagoa eta itsusiagoa geratzen ari den inpresioa dudalako; lanok, gainera, jende askoren iritziari muzin eginda burutu oi dira. Oi, aurrerabidea, zenbat gauza bazterrean utzita! dio Ruper Ordorikak kantu batean. Gauza bera diot nik, kanturik gabe. Begiak eta burmuina ezker-eskuin mugitu baino ez dugu, zer bihurtzen ari garen ikusteko. Bihotz- begiei arreta gehiago egin beharko genieke. Kontuz, baina, larregizkoa bada obsesibo bihurtuko zara eta! Mendira noa eta horratx haizegailu orrazdun erraldoiak, baita toki teorian babestuetan ere. Harrigarriki, erantsi beharko nuke. Etxerako bidean Zornotzatik pasa eta aor!, Boroako zentral termikoa eraikitze bidean. Zornotzar gehienen iritziaren kontra, gaineratu dezadan. Etxeratzeko errepideak, korridoreak, autobideak, zeharbideak, tunelak, ingurabideak eta abarrak biderkatu dira. Horrek autoen erabilera eta beraz ugaritzea ere bultzatzen du, baina ixo, ez dezagun bazterrik nahastu. Besaulkian jesarri eta artikulu publizitarioak irakurtzen ditut egunkarietan energia eolikoari buruz. Horien negozioez eta etekin ekonomikoez, hobe esanda. Artikulua irakurri, irratia piztu eta ez dakit nongo errauskailuez ari dira. Jende ugari kontra, baina berdin dio, antza. Lagun batek, Y grekoaz ari garela, Bilboko itsasadarraren irteera, Abra, lehen zer zen eta orain birgasifikadorarekin eta portu erraldoiarekin zer den erakutsi dit argazkien bidez. Bazena eta ez dena. Obsesiotxoak. Bidal nazazue psikiatrarenera.