Docutec Ane Albisu, "Atondu" liburuaren egilea Ane Albisu donostiar euskara-irakaslearen lan hau euskal jantzi tradizionalei buruzko liburu bat da, nahiz eta jantziari baino garrantzi handiagoa eman dion janzteari, prestatzeari edo atontzeari: zer, nola, noiz eta zertarako janzten ditugun tradizioz jaso eta euskal jantzi bihurtu ditugun baserritar jantzia, poxpolin jantzia, arrantzale jantzia eta beste hainbat. Liburuaren bukaera aldean hiztegi bat dago, jantzien inguruan aurki daitezkeen zenbait izen eta aldaera biltzen dituena, R.M. Azkueren hiztegiari atxikia. 1-Zein asmok bultzatu zaitu liburu hau idaztera? Alde batetik, azken hamabost urteotan jantzien proiektu honetan, Atondu proiektuan alegia, eginiko lana zabaltzeak; bestetik, gai honen inguruko ikerketak eta hausnarketak kaleratzeko nahiak. 2-Liburuaren ildo orokorrak zeintzuk dira? Gaur egun tradiziozko jantzien egoera orokorrean zer nolakoa den azaltzea eta zehazki XX. mendeko azterketa egin ondoren etorkizunerako proposamena egitea. 3-Ba al zegoen antzeko libururik merkatuan? Zein da liburu honen berritasuna edo ekarpena? Nik dakidala horrelako argitalpenik ez dago. Orain arte argitaraturiko tradiziozko jantziei buruzko liburuek XIX. mendeko edo lehenagoko ondarea azaltzen zuten batik bat eta lan etnografikoak ziren gehienbat. Liburu honetan XX. mendeko fenomenoari ematen zaio errepasoa, baserritar jantziari buruzko azterketa egin ondoren; hain justu, baserritar jantziaren inguruko tesia izan da liburu honen ekarpen baliotsuenetako bat, nire ustez. Bestalde, jantziak egiteko aholkuak ematen ditu. 4-Zein iturri erabili dituzu liburua osatzeko? Aipaturiko liburuez gain, aldizkariak, jasotako jantziak, eginiko galdeketak, irudi eta argazkiak eta historia, ekonomia eta baita erlijioari buruzko datuak ere, besteak beste. 5-Liburua zeini dago zuzenduta? Egia esan, horixe izan da niretzat egitekorik zailena, hau da, liburua ahalik eta irakurlego zabalenarengana iristeko lanari neurria hartzea: jantziekin interesaturik daudenak, kulturaren beste arlo batzuetan ari direnak, ikerketa lan baten ondorioen zain daudenak... eta, gainera, oro har, gaia gogoko duen edonor. 6-Alderdi grafikoak ere bere garrantzia izango du? Oso garrantzitsua da, izan ere irudirik gabe zaila da zenbait gauza azaltzea. 7-Zein da zure esperientzia pertsonala tradiziozko jantziaren munduan? Orain dela 31 urte hasi nintzen zeregin honetan, auzoko dantza taldearen jantziak josiz, ereduak bilatuz, liburuetan irakurriz..., hau da, urte hauetan guztietan era desberdinetako lanetan aritu naiz gai honen inguruan. 8-Lan handiak hartu al dituzu liburua egiteko? Bai. Lehen esan bezala hasiera batean liburuak ahalik eta ikuspegi gehien bil zitzan nahi nuen: ikerketa sakona islatu, argazkien bidezko irakurketa eskaini, baita ahalik eta informaziorik praktikoena ere..., baina hori guztia argitalpen bakar batean, zabala izan arren, zaila da, ia ezinezkoa, eta, azkenean, liburu hau egindako lan handiaren iceberg baten tontorra bezalakoa da, ikusten ez den lan asko dago liburu honen atzean.