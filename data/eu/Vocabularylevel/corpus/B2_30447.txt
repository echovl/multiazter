Docutec Gasolina Autoen aurkako konspirazioa jarri du norbaitek martxan. Batetik, izugarri garestitu da gasolina. Bestetik, gasolinarena gutxi balitz bezala, trafiko arduradunek asmatu berri duten puntuen sistema dago. Autoen aurkako konspirazioa jarri du norbaitek martxan. Batetik, izugarri garestitu da gasolina. Horretaz kexu da jendea. Soldata erdia xahutzen baitu gasolinan. Beste erdia, berriz, hipotekan, eta gainontzekoa janarian edota seme-alaben mantenuan. Ahaztu gabe psiko- analistan uzten duen %15eko BEZa. Zer esanik ez, autonomoa bada. Denok dakigu gizakia lasai egon daitekeela egun bat edo bi jan gabe; ziur dieta apur batek on egingo liokeela. Era berean, hipoteka lepoaren bueltan lotua duela patxadaz bizi daiteke edonor. Baita botikarik gabe ere; alta, zertarako gastatu dirua botiketan, bihar edo etzi hilko bagara? Horregatik murrizten ditu estatuak gastu sozialak. Guztiarekin, gizakia ezin da gasolinarik gabe bizi. Harritzekoa da konstituzioak eskubide gisara ez jasotzea. Bestetik, gasolinarena gutxi balitz bezala, trafiko arduradunek asmatu berri duten puntuen sistema dago. Eskolan bezala. 200 kilometro orduko abiadura duen tramankulu bat presaka edo edanda dagoen norbaiten eskuetan jartzea arriskutsua balitz bezala Laster parekatuko dituzte autoak eta zigarroak: «gidatzeak hil egiten du». Konspirazioari kontrapuntua Ferrari jaunak jarri dio. Enpresariak bere etxeko 1 Formulako auto bat oparitu dio Aita Sainduari bere agintaldiaren 26. urteurrena ospatzeko. Zurrumurruek diotenez, papamobila nahiko zaharkitua zegoen, eta, hemendik aurrera, Ferrari batean ikusiko omen dugu Juan Pablo II.a munduan barrena. Finean, autorik gabe ez gara ezer. Mundu modernoa ezin da autorik gabe ulertu. Vatikanoan ere ohartu dira horretaz. Berez, deus gutxi da gizakia unibertsoaren baitan. Baina autorik gabe, are gutxiago.