Docutec SEIURTEk Seigarrenean aidanez Seiurte talde berriztarrak irabazi du Euskadi Gazteko azken maketa-lehiaketa, taldea sortu eta seigarren urtera. HABE.- Zergatik ez zenuen uste Zurekin irabaziko zenutenik? JOKIN ELORTZA.- Une honetan egiten ari garen musika pop joerakoagoa delako, taldearen hasieran legetxe. Popa eta gero, rockari heldu genion, eta aro horretakoa da Zu hau. Beste hiru abesti ere bidali genituen: Bapatean, Ispiluko olerkiak eta Bihotzean. Azkeneko bi hauek ere oso pop erakoak dira. H.- Taldean lau zarete, eta hiru anai-arrebak... J. E.- Bai, baxua, Julen ez beste guztiak. Gauzak ondo doazenean ona da anaiak izatea Ekain, Iñaki eta hirurok, baina txarto badoaz, errazago esaten diogu elkarri ez gaudela ados. H.- Behar egingo duzue beste zerbaitetan! J. E.- Ekain kenduta, beste hirurak bai. Ekain Madrilen dago musika-eskola batean bateria jotzen trebatzen. Eta beste talde batean ere jotzen du, Hyssopus taldean. Iñakik, berriz, Ser taldean ere jotzen du. H.- Nork egiten ditu letrak? J. E.- Letrak eta konposizioa normalean, nik. Gitarra ere jotzen dut. H.- Berrizen ba al duzue entseatzeko lokalik? J. E.- Bizi garen baserria. Gainera intsonorizatu berria da. Hemen talde askok entseatzen dute. H.- Rock erako kanta batekin irabazi duzuenez, agian berriro estilo horretara itzuliko zarete. J. E.- Ez dut uste. Guri era askotako musika gustatzen zaigu: punkya, heavy-a, rocka, popa... Eta batzuetan era batera aritzen gara, eta beste batzuetan beste batera, baina beti gara gu. H.- Diskorik ateratzeko asmorik bai? J. E.- Bai, baina lehiaketa irabazi aurretik ere bagenuen asmoa. Orain are gehiago. Estudio txiki bat egin dugu baserrian, eta masterra guk ordaintzen badugu, gero beste estudio bat alokatu, eta era horretara moldatu nahi dugu diskoa ateratzeko. H.- Non izaten dituzue kontzertuak? J. E.- Durangaldean batez ere, baina ez dira hainbeste ere. Askotan geu ibiltzen gara kontzertu bila non joko gero. Eta jotzen dugu aspalditxo sortu ginelako, 1996 urte buelta horretan. Ea orain sariarekin sarriago deitzen diguten!  