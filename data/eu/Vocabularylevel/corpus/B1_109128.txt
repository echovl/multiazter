Docutec Caroline Phillips-ekin berriketan Caroline Phillips musikari gisara ezagutzen dugu Euskal Herrian, baita Mixel Ducau bere senarra ere. Biak dira berriki sortu den Bidaia taldearen partaide. Baina, guk e-mailak Phillips Internet Consulting-era bidali dizkiogu emakume honi. Aurten enpresari onenaren saria eman diote. Guk, sail honetako gainerako gonbidatuak bezala, euskaldun berria delako aukeratu dugu. 1.- Zein da zure ustez ikasteko modu hobea: bakarka ala taldean, ala biak batera? Jendearekin. Bakarka ez da ongi ikasten. 2.- Zer da irakasle batengan gehien estimatzen duzuna? Izpiritu irekia. Jadanik izan dut irakasle bat esan didana Gipuzkoako azentua dudala. Baina, esan dit hori ez dela euskaldunen azentua. Niretzat hori ez da jarrera ona: norbaitek nahi badu euskara ikasi, bada, edozein azenturekin ikasten du. Ez da euskara bat, milaka baizik. 3.- Nolakoa zen zure ikaskide-taldea? Lehen urtean oso ona, eta horregatik uste dut aurreratu dudala. Eta bigarren urteko jendea, berriz, ez zegoen oso motibatua. Eta horregatik utzi egin nuen, eta ikastaldiak egiten hasi. 4.- Gustuko al dituzu ikasgelatik kanpoko ekintzak? Zergatik? Ez genituen egiten. Adinean alde handia zegoen. Hori bigarren urtean. Lehen urtean bestela zen, eta orduko bi adiskide baditut. 5.- Zer ikasten da beste ikasleengandik? Beti ikasten duzu zerbait. Eta elkartrukatze bat dago, eta hizkuntza bat ikasteko oso inportantea da hizkuntza horretan pentsatzea, eta hobe da, nahiz hitzak guti izan, hitz guti erabili, baina hizkuntza horretan pentsatuz, ez itzulpen bat eginez. 6.- Zerk do nork lagundu dizu gehien euskara ikasten? Euskal Telebista eta Euskadi irratia begiratzea eta entzutea. Baita ere nire adiskideekin -musikariak- hitz eginda. 7.- Laguntzen al dizute teknologia berriek euskara ikasten? Kontsultatzen ditut euskarazko web orriak, eta beraz, nahi baduzu bai. 8.- Gramatikazko arauak zer dira zuretzat, lagungarriak, oztopo, gehiegi dira agian? Gehiegi. Konplikatua da, baina edozein hizkuntzatan, nik lehendabizi harrapatzen dut lexikoa, eta gero lexikoarekin ezartzen ditut aditzak eta. Hasi nintzenean ez nuen uste hain konplikatua izanen litzatekeela. 9.- Zer izan da errazena gertatu zaizuna? Zergatik? Ez dakit. Kantatzea, akaso. Eta zailena, konparaketak. Baditut hutsuneak. Batez ere ahozkoari garrantzia emanez ikasi dudalako. Gerora ikasi dut idazten eta. 10.- Nola konbentzitzen duzu zeure burua ikasten jarraitzeko? Euskal Herrira etorri nintzenean bi bide nituen: euskara ikastea ala espainiera ikastea. Eta pentsatu nuen nik italiera egiten dudalako, espainiera errazegia izango zela, orduan euskara ikastea erabaki nuen. Nire senarrak ez zidan presiorik egin nahi euskara ikasteko. 1992an etorri nintzen, ekainean, Euskal Herrira eta irailean hasi nintzen gau-eskolan. Agian niretzat beste kultura bat, beste gizarte bat ireki zitzaidan. 11. -Zertarako ikasi nahi zenuen euskara? Kuriositate handia nuen, baina hasi nintzenean ez nuen pentsatu euskara horrela ikasiko nuenik. Eta ez nuen beldurrik hanka-sartzeak egiteko. 12.- Une honetan non erabiltzen duzu euskara?Etxean, ikastolan. Alabaren ikastolako zuzendaria naiz. Lanean, zeren baditut bezero euskaldunak, eta euskara hutsean hitz egiten dut eurekin.