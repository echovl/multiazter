Docutec Berogailuak Duela gutxi esan ziguten, Kiotoko hitzarmena zela eta ez zela, gure planeta etengabe berotzen ari zela eta joera horrek ezagutzen dugun bizitzari kalte handia egingo ziola. Adituak ziren hori esan zutenak, adituak eta ekologistak, baina ez genien kasu handirik egin, hori baita ekologisten zoritxar nagusia, ez diegula kasurik egiten. Ez berehala, behintzat. Gainera, handik gutxira biderkatu ziren aurtengo negua hain berezi egiten duten hotzaldi latzak eta eroritako elur ugariak estali egin zituen ekologisten esanak. Nola demontre izango dute arrazoi aditu horiek, negu hau aspaldiko hotzena bada, eta etxeko berogailu guztiak mutur-muturreraino igo genituen, lasai asko, ozono geruza ahazturik. Egia esan, ez dugu aditu asko behar natura nola kaltetzen ari garen jakiteko, horretarako aski baitira begiak eta memoria pittin bat. Baina begiek esaten digutena sinetsiko bagenu, bizitza erosoagoa egiten duen hainbat jokaera aldatu beharko genuke nahi-ta-ez, eta ez gaude horretarako prest. Bestalde, erregai gehiegi kontsumitzen badugu, kaltea ez da bakarrik guretzat, guztientzat baizik eta horrek lasaitu egiten gaitu. Jar dezakegu autoa orduko berrehun kilometrotara, berotu dezakegu etxea bertan negu gorrian bainujantziarekin bakarrik egoteko moduan, eta ez zaigu ezer gertatuko, ez dugu begirada oker bakarra jasoko. Zigorgabe sentitzen gara, arduragabe, libre edozer gauza egiteko. Gero gerokoak eta hor konpon atzetik datozenak. Eta horrela jarraituko dugu aurrerantzean ere, baldin eta agintariren batek eromen hori debekatzen ez badigu