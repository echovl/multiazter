Docutec Elikadura artifiziala Betidanik esan izan da elikadura artifiziala erabili behar dela pertsonak ohiko aho-bidetik elikatu ezin badu edota bide hori erabili nahi ez badu. Eta horretarako osasun-arloan bi metodo erabiltzen dira: elikadura enterala eta parenterala. Bere helburua nutrizio-egoera egokia mantentzea edo lortzea da. Elikadura enterala digestio-bidea erabiliz elikagaiak zunda baten bidez emateari deritzo eta elikadura parenterala, aldiz, elikagaiak zain bidez emateari. Elikadura enterala Elikatzeko formula enterala zunda baten bidez sar daiteke urdail, duodeno edo jeiunoan. Honetarako zunda mota desberdinak erabil daitezke: sudur-urdailekoa, sudur-duodenokoa, sudur-jeiunokoa, faringostomiakoa, esofagostomiakoa, gastrostomiakoa, duodenostomiakoa eta jeiunostomiakoa. Elikadura enterala "bolus" teknika edo infusio-ekipoaren teknika erabiliz eman daiteke. "Bolus" teknika, aldizkako administrazio mota da eta dieta zundatik astiro sartzen da xiringa baten bidez. Infusio-ekipoa erabiltzen denean "elikadura jarraitua" ere esaten zaio eta hau grabitatearen bidez edo infusio-ponpa baten laguntzaz egin daiteke. Prestakina duodenoan edo jejunoan sartu behar bada, elikadura jarraitua erabili behar da dieta hobeto onartzeko. Metodo hau digestio-bidea funtzionala den kasuetan erabiliko da eta hori erabiltzearen arrazoiak anitz izan daitezke. Elikadura enterala agintzen den kasuak talde hauetan sailka daitezke: - Digestio-bidearen asaldu mekanikoak: buru edo lepoko traumatismo, tumore eta kirurgiak, beste arrazoi batzuen artean. - Irensketako mugimen-neuronen asalduak: garuneko tumoreak, garuneko hodietako istripua (GHI), traumatismoen edo kirurgiaren ondorioak; konorte galera, endekapenezko gaixotasunak, nerbio-sistema autonomoaren asaldua, e.a. - Mantenugaien digestio eta xurgaketaren asalduak: malabsortzioaren sindromea, heste laburraren sindromea, pankreatitis akutua, behazun edo pankreako fistulak, kimioterapia, e.a. - Aho-bidetik elikatu nahi ez dutenak: nerbio-anorexia edo depresio larriak - Nutrizio-behar bereziak: sepsi-kasuak, erredura handiak, hartutako immunoeskasiaren sindromea (HIESa) duten pertsonak eta minbizidun pazienteak beste batzuen artean. Askotan aukerako metodoa bada ere, elikadura enterala ondorengo kasuetan kontraindikatua egongo da: heste lodi edo meharraren buxadurak, ileo luzatua, hesteetako atsedenaldia behar duten gaixotasunak, urdail eta hesteetako fistulak, ondesteko hanturazko gaixotasunak, digestio-bideko odoljario larriak eta mantenugaiak xurgatzeko ezintasun osoa. Elikadura enteralak elikadura parenteralak baino arrisku gutxiago baditu ere, horiek ekiditeko erizaintzako zainketak era egokian garatzea oso garrantzitsua da. Gehienetan gertatzen diren arazoak jatorri desberdina izan dezakete: zundekin erlazionatutako arazo mekanikoak (buxadurak eta zunda mugitzea), infekzio-arazoak, metabolikoak (deshidratazioa, hiper nahiz hipogluzemiak...), arazo gastrointestinalak (dumping sindromea, gorakoak, beherakoa, idorreria...) eta egoera egokitzeak sor ditzakeen arazo psikosozialak. Elikadura parenterala Elikadura parenteralean mantenugaiak zuzenean zainean sartzen dira, kateter bereziak erabiliz. Honetarako odol-baso zentralak erabiliko dira. Metodo hau digestio-bidea funtzionala ez den kasuetan edota aho-bidetik nutrizio-beharrak betetzen ez direnean erabiliko da. Elikadura parenterala osoa eta partziala izan daiteke. Osoa denean, mantenugaien behar guztiak jasoko ditu eta partziala denean, mantenugai batzuk bakarrik jasoko ditu, aho-bidetik hartzen denaren osagarri moduan. Hainbat ikerlan epidemiologikok frogatu duten bezala, gaixoen sendatze-prozesuan izaten diren konplikazioak hauen malnutrizio-egoerarekin zuzenki erlazionatuak daude. Malnutrizioaren ondorioz zauri kirurgikoen infekzioa, desoreka hidroelektrikoak, inmunitate-sistemaren gutxiagotzea, erradioterapia eta kimioterapia bezalako tratamenduekiko tolerantzia txikitzea eta abar gertatzen dira-eta. Hori guztia ekiditeko, elikadura parenterala gero eta gehiago erabiltzen da ospitaleetan. Elikadura parenteralaren ondorioz sor daitezkeen arazoak ugariak eta larriak dira, horregatik hauek guztiak ekiditeko erizaintzako zainketak era egokian garatzea erabakigarria da. Ohiko konplikazioak hiru talde hauetan bildu daitezke: zainaren kateterizazioarengatik sortutako arazo mekanikoak (enboliak, pneumotoraxa, kateterra mugitzea...), infekziosoak (garantzitsuena kateterragatik sortutako sepsia) eta arazo metabolikoak (desoreka hidroelektrikoak, hiper- edota hipogluzemiak, e.a.). Arrisku horiez gain ugariak dira elikadura parenteralaren desabantailak; horregatik, ahal bada, elikadura enterala erabiltzea gomendatzen da. Elikadura enteralak, parenteralaren aurrean, dituen abantailak honela laburtu daitezke: - Elikadura enterala fisiologikoagoa dela esan daiteke, hesteen funtzionamendua mantentzen duenez, eta digestio-aparatuan asaldu gutxiago sortzen du. Elikadura parenterala erabiltzean, ordea, enterozitoen ekintza entzimatikoa gutxitzean heste-biloen luzera atrofiatzeaz gain, hestean mantenugairik ez dagoenez, hesteetako floran asalduak gertatzen dira. - Elikadura artifizialeko bi metodo hauetan erabiltzen diren teknikak alderatuz gero, elikadura enterala prestatzeko, emateko eta kontrolatzeko errazagoa da. - Elikadura enteralak konplikazio gutxiago eta larritasun txikiagokoak izaten ditu. - Pazienteek elikadura enterala hobeto onartzen dute. - Elikadura enteralean erabiltzen diren teknika eta gailuengatik, metodo hau merkeagoa da. Amaia Irazusta. Leioako Erizaintza Eskola