Docutec Umeek ezin dute bakarrik nabigatu Internet ezinbesteko lanabesa dela dio Interneteko adituak, baita arriskutsua ere. Horregatik, sem e-alabei arrisku barik nabigatzen laguntzeko eskatu die gurasoei. Patty Abdab (1951, New Jersey, AEB) abokatua da, ziberespazioan espezialdua. 1998. urtean, haur pornografian ari direnak identifikatu eta zigortzea jarri zuen helburu, bortxatutako umeen irudiak elkartrukatzeko baliatzen zuten webgune baten berri izan zuenean. WiredSafety erakundea sortu zuen, eta ordutik dozenaka pederasta eraman ditu epailearen aurrera. Gaur, 11.000 boluntario baino gehiagok osatzen dute erakunde hori, baina gehiago behar dituzte, urtero 5.000 milioiko irabaziak sortzen dituen negozioaren kontra egiteko. Zeintzuk dira Internetek umeentzako dituen arriskuak? Nagusienak sei dira: Informazio mingarria jaso dezakete, irudi pornografikoak edota gorrotoa sustatzen duen informazioa kasu. Era berean, marketin zikinaren biktima ere izan daitezke. Ziberbullyng-a paira dezakete edota ziberharrapariekin egin dezakete topo. Solasguneetan ziberharrapari deitzen ditugun asko ibiltzen dira umeekin kontaktatu nahian, gero sexu erasoak egiteko. Bestalde, eurentzako arriskutsuak izan daitezkeen taldeekin jar daitezke harremanetan edota produktu arriskutsuak erosi: pozoia, armak... Zer egin dezakete gurasoek? Kalean, ezagutzen ez duten jendearekin berbarik ez egiteko esaten diegu gure seme-alabei. Bada, Interneten berdin. Sarean denak dira arrotzak. Euren benetako nortasuna ezkutatu, eta gure umeei nahi duten informazio guztia ateratzeko gai den jende maltzur asko dago. Umeei argi utzi behar diegu ezin dituztela euren datu pertsonalak eman. Ez behintzat saretik kanpo haiek lokalizatzeko balioko duenik. Eskolaren izena lortzea nahikoa dute zenbaitek, min egiteko. Eta ez diegu bakarrik nabigatzen utzi behar, ez behintzat 11 urtez beherakoei. Bakarrik uzten baditugu, komeni da Internetetik irten aurretik zein webgunetan sartu diren begiratzea. Askotan, baina, seme-alabek gurasoek baino gehiago dakite teknologia berriez. Ba al dago gurasoen lana egiteko programa informatikorik? Bai, eta programa horiek erabiltzera animatzen ditut gurasoak. Programa horiek instalatu, nabigatzen ari diren umeen bizkarrean kamara bat jartzea bezala da-eta. Banketxeetan izaten dituzten kameren modukoak dira. Inork ez die jaramonik egiten irudi horiei, ez bada lapur bat sartu dela. Norbaitek esango du askatasuna mugatzen dela, baina arauak gurasoek jarri behar dituzte beti, ez seme-alabek. Umeak ume dira, eta sarean jende asko dabil txarto egin asmoz. Euskal Herriko Ikasleen Guraso Elkarteko presidenteak esan du Euskal Herriko familien erdiek ez dutela Internetera sarbiderik. Etxean izan ez arren, ume horiek ere nabigatzen dute, baina, eskolan, ziberkafeetan... Zer egin horiek zaintzeko? Komunikazioa sustatu behar da. Gurasoei ezin diegu lar eskatu, baina euren seme-alabei entzutea eta haien kezkak aintzat hartzea ez da horrenbeste eskatzea. Hori egiten badute, umeek ulertuko dute eurei laguntzeko daudela, eta erraz onartuko dituzte gurasoek zehaztutako arauak. Inbentario bat egiteko eskatzen diet nik gurasoei. Galdetu seme-alabei zertarako erabiltzen duten Internet, messengerra erabiltzen duten, eta egunean zenbat orduz nabigatzen duten. Emaitzak jaso eta gero, erabaki zer nahi dugun geure seme-alabentzako, horren arabera arauak zehazteko. Eta ez badakizu zelan egin geuk esango dizugu (www.WiredSafety.org). Internet diozun bezain arriskutsua bada umeentzat, zergatik utzi behar diegu erabiltzen? Ezinbestekoa bihurtu delako. Ez badute nabigatzen ikasten atzera geldituko dira eskolan eta denean. Arazoak saihestearren, umeei Interneterako sarbidea ukatzen dieten gurasoak ez dira euren seme-alabak babesten ari. Ume horiek garatzeko duten gaitasunari trabak jartzen ari dira guraso horiek. Gurasoek ez diote beldurrik izan behar Interneti, baina neurri batzuk hartu behar dituzte, euren seme-alabak zaintzeko. Sarea garapenerako bitarteko bat da, eta denek izan behar lukete sarbidea. Herrien arteko komunikazio tresna bat da Internet, behar-beharrezkoa. Ziberbullyng-a aipatu duzu lehen hemen. Bullyng-a, bai, baina ziberbullyng-a ez da horrenbeste entzun gurean. Zer eragin du AEBetan? Arazo handia da AEBetan eta hemen ere bai. Hona etorri diren 15-16 urteko gazte guztiek ezagutzen zuten, eta bakarren batek aitortu du ezagutzen duela Internet bidez jazarria sentitu den norbait. AEBetan gurasoen %15ek bakarrik dakite zer den, baina 9 eta 14 urte bitarteko gazteen %85k jazarpena jasan dute Internet bidez edo bullying-a egin diote beste norbaiti. Kontua da, AEBetan indartsuena goratzen dela, eta horrela alferrik da. Eta bullyng-a existitzen da. Kalean egiteko gai badira, pentsa zer ez duten egingo Internetez!. Zer adinekin hasten dira gazteak ziberbullyng-a egiten? Zelakoa da erasotzaileen perfila? 10-14 urterekin hasten dira, eta normalean eskolan edo kalean bullyng-aren biktima izan direnak izaten dira Internet bidez besteak jazartzen dituztenak. Neskak izaten dira gehienetan, teknologia berriak ondo menperatzen dituztenak. Ume isilak izaten dira, baina anonimotasunean, edozer esateko gai direla ikusten dute. Gainera, ez dute biktima ikusten. Gure gazteak abilak dira teknologia berrietan eta badakite gaizki erabiltzen ere. Sakelako telefonoen bidez, argazkiak egiten dizkiete euren ikaskideei aldageletan edo komunetan, eta gero Interneten jartzen dituzte. SMS bidez lagunak iraintzen dituzte, edota kanpaina egiten dute norbait baztertzeko. Gauza horiek ere zaindu behar ditugu gurasook, gure seme-alabak ez direlako beti guk uste bezain onak. Haur pornografiak definiziotik hasita arazoak sortzen ditu, herrialde batetik bestera adin nagusitasuna ere ezberdina delako. Lege hutsune hori baliatzen dute askotan haur pornografian aritzen direnek. Arazo hori badago, bai, baina legeak badaude haur pornografia zigortzeko. Mundu mailako bat behar dugu, baina, AEBek, esaterako ez dute nahi. Hemen ere baduzue arazo bat. 15 urteko nerabe batek ezezagun bati bere argazki pornografikoak bidaltzea ez da delitutzat hartzen, bere guraz egin duela esaten baita. Herrialde askotan hori zigortu egiten da, uste delako 16 urtez beherako batek ezin duela hori borondatez egin.