Docutec Mikel Olaciregui: "Euskarazko azpitituluak jartzeko zailtasun nagusia azpiegitura falta da" Urtean 1.600 proposamen inguru jasotzen dituzte Zinemaldiko sail ofiziala osatzeko. Horietatik, hemezortzi lehiatuko dira urrezko maskorra eskuratzeko. Euskarazko azpitituluen gabezia azpiegitura faltari egozten dio, baina "orokorrean, euskararen presentzia normalizatua" dagoela uste du. Bestalde, Zinemaldia bide onetik doala dio. Izan ere, zine industriaren krisia, zine-aretoen gainbehera eta zinemaldien masifikazioa bizi dugun honetan, "180.000 biztanle dituen hiri txiki bateko zinemaldia munduko onenen artean mantentzea harro egoteko modukoa da". Mikel Olaciregui Donostiako Zinemaldiaren aurpegia da. 2001ean izendatu zuten zuzendari, baina Zinemaldiarekiko lotura aspalditik datorkio. 20 urte baino gehiago igaro dira Euskal Telebistako saio berezien ekoizle gisa hasi zenetik. 1993an, berriz, Zinemaldiko gerentziara jauzi egin zuen eta zortzi urte eman zituen gerente lanetan, zuzendaritza hartu baino lehen. Zuzendari lana oso aberasgarria dela dio, "baina jendeak uste duena baino konplexuagoa da" . Zer eskainiko digu 55. edizio honek? Gure helburu nagusia zinerik onena erakustea da. Sail ofizialean, esate baterako, "A motako" zinemaldietan aurkeztutako filmak eta nazioarte mailan estreinatutakoak egongo dira lehian. Guztira, 18 pelikula. Zabaltegi saila, berriz, bi zatitan banatuta dago: alde batetik, zuzendari berrien atala, non estreinaldiak eskaintzen ditugun; eta beste alde batetik, Bitxiak izenpean, beste zinemaldietan aurkeztutako lan interesgarrienak egongo dira ikusgai. Bestalde, Donostiako Zinemaldiak lotura handia dauka Hegoamerikako zinemarekin eta  horren erakusle da Horizontes Latinos saila. Horiek dira Zinemaldiaren lerro nagusiak. Aurtengo programari dagokionez, berriz, Henry King zinemagilearen jardunbidea berrikusiko da eta Sukar Izoztua izenpean, Europa Iparraldean azken 10 urteetan eginiko film sorta eskainiko da. Atzera begirako garaikidea saila, aldiz, Phillipe Garrel zuzendari frantsesaren lanari zuzenduta egongo da. Aurtengoan, gainera, izango dira nobedade garrantzitsuak. Esate baterako, sei urteren buruan, Victoria Eugenia antzoki mitikoa berreskuratu du Zinemaldiak. Hala da. Orokorrean, esango nuke, Zinemaldiak hurrengo urteetan izango duen eskema berria eskuratu duela. Izan ere, azken urteotan zine industriak bizi duen krisiaren ondorioz, zine-areto batzuk itxi dituzte eta Zinemaldiak egoera berri horretara egokitu behar izan du. Horrela, iazkoan, Antiguo Berri zine-aretoekin konpondu ahal izan ginen, baina 600 ikuslerentzako areto baten hutsunea nabaritu genuen. Eta Victoria Eugenia antzokiak hutsune hori beteko du. Bertan, Bitxiak saileko pelikulak eskainiko dira. Horietako batzuk, aktore ezagunen glamourra izango dute. Besteek, agian ez dute aktore ezagunik ekarriko, baina gainerako Zinemaldietan eskainitako lanik onenak ikusteko aukera emango dute. Horrez gainera, antzinako Astoria zinema-aretoan eskaintzen ziren atal ofizialeko lanak egongo dira ikusgai. Zine izarrak ekartzea, zaila al da? Egia da, zenbat eta aktore garrantzitsuagoak izan, orduan eta zailagoa da ekartzea. Beraiengana iristeko filtro asko pasa behar dira: publizistak, harreman publikoen arduraduna... Horiek guztiak izarren soldatapean daude lana errazteko, baina batzuetan oztopo bilakatzen zaizkigu. Bestalde, zinemaldien munduan masifikazioa dagoela uste dut; gaur egun, edozein herri txikitan antolatzen dira zinemaldiak. Horrela, munduko edozein lekuko zinemaldietara joateko gonbidapenak jasoko dituzte egunero. Izarren eskaria asko igo da. Hortaz, gero eta zailagoa da ekartzea, gure zinemaldia gailurrean badago ere. Egia da zine izarrak hain bereziak direla? Ez nago ados horrekin. Egia da aurretik kondizio batzuk eskatzen dituztela, baina, normalean, oso pertsona normalak dira. Nik ez dut esperientzia txarrik izan azken 15 urteotan. "Logela arrosaz margotzeko eskaera egin zuen" eta horrelako gauza bitxiak askotan irakurri ditugu prentsan, baina niri ez zait horrelakorik gertatu. 18 pelikula lehiatuko dira urrezko maskorra eskuratzeko. Nola egiten da aukeraketa? Normalean, urtarrilean hasi ohi gara Zinemaldia prestatzen. Urtarrilerako, dagoeneko, Atzera begirako sailekoak aukeratuak egoten dira eta ekoizpen lanetan sartzen gara. Urteko zinemaren aukeraketari dagokionez, Berlineko zinemaldia izaten da abiapuntua. Bertan eskaintzen diren pelikulak ikusten ditugu, baina ez bakarrik sail ofizialekoak. Izan ere, Berlineko merkatua gero eta indartsuagoa da. Horrela, estreinaldiak ikusteaz gain, urtean zehar egingo diren filmen berri izateko aukera dugu, irailean estreinatzeko prest egongo diren pelikulak ezagutuz. Hori oso garrantzitsua da guretzako. Bestalde, 1.600 proposamen jaso ohi ditugu eta erabakia aukeraketa batzordearen esku dago. Eta zer behar du pelikula batek sail ofizialean egoteko? Ez dago formula magistralik. Gainera, horrelakorik egongo balitz, sail ofiziala oso homogeneoa eta ñabardurarik gabea izango litzateke. Aukeraketa batzordea osatzen duten kideek irizpide ezberdinak dituzte, hortaz, oso pelikula ezberdinak sartzen dira. Dena den, aukeraketa batzordea osatzen dugunok printzipio nagusi bat dugu: norbait pelikula batekin maitemintzen bada, pelikula hori aintzat hartzen dugu. Izan ere, batzordea osatzen duten kideek kritikaren zein publikoaren gustuaren adierazgarri direla uste dugu. Euskararen presentziari dagokionez, zein dira zailtasun nagusiak euskarazko azpitituluak jartzeko? Sail ofizialeko filmak jatorrizko hizkuntzan proiektatu behar dira eta, normalean, filmak gaztelerazko azpitituluekin iristen dira, arautegiak horrela aurreikusten duelako. Euskarazko azpitituluei dagokienez, zailtasun nagusia azpiegitura falta da. Kontuan izan behar da zinemaldian aurkezten diren pelikulak bukatu berriak daudela. Hortaz, ez digu denbora ematen 18 filmak itzultzeko. Eta saileko pelikula guztiak baldintza berdinetan proiektatu behar direnez, ezin dugu egin. Hala ere, sail ofiziala alde batera utzita, Zabaltegi saileko lau filma eta hiru atzera begirakoetatik 12 euskarazko azpitituluekin ematen dira. Hortaz, 16 filma euskarazko azpitituluekin ematen dira. Horrez gain, goizero 3.000 haurrentzako euskarazko filma bat proiektatzen da Belodromoan. Bestalde, esango nuke euskarak Zinemaldian duen presentzia oso normalizatua dagoela. Ahozko aurkezpen guztietan eta argitalpen guztietan euskararen presentzia dago. Bestalde, liburuei dagokienez, euskararen aldeko diskriminazio positiboa egiten ari gara, batzuk euskara hutsez argitaratzen ditugulako. Halere, askotan, Zinemaldia publikoari soilik zuzendutako ekintza bezala ikusten da, baina ez da horrela: Zinemaldiaren  zatirik garrantzitsuena industria eta komunikabideei zuzendutakoa da. Komunikabideei eta etortzen den industriari esker ez balitz, ez genuke halako zinemaldirik antolatu ahal izango 180.000 biztanleko hiri batean. Zuzendari gisa daramazun urteei errepasoa eginez gero, zerk harrotzen zaitu gehien? Orokorrean harro nago. Azken 15 urte hauek oso aberasgarriak izan dira. Zuzendariarena oso lan pribilegiatua da, nahiz eta batzuek uste duten gure zeregin bakarra pelikulak ikustea eta izarrekin egotea dela. Errealitatea konplexuagoa da. Bestalde, Donostiako Zinemaldia munduko zinemaldirik ospetsuenen artean mantentzea harro egoteko modukoa da, kontuan izanik lehen aipatu dudan konpetentzia oso handia dela eta Donostia herri txiki bat dela. Badira 25 urte Diego Galanek bide berri bat zabaldu zuela eta guk bide horri eutsi diogu. Zalantzarik gabe, urtetik urtera Zinemaldia aldatu egiten da, eta horrela behar du izan. Baina, oro har, bide onetik goaz. Industriak bizi duen krisia aipatu duzu lehen. Giro horretan, norantz doa Donostiako Zinemaldia? Zinemaldiak beti izango du izateko arrazoia, baina egia da zinea ikusteko modua asko aldatu dela azken urteetan. Zinea inoiz baino gehiago ikusten da -etxean-, eta batzuetan kondizioak ez dira oso onak izaten. Horrek zine industriaren arazo larrienetako batengana eramaten gaitu: pirateria. Arazoa uste baino larriagoa da; dirua ekoizleengana itzuli ezean, produkziorik gabe geldituko gara laster. Halere, uste dut pirateriari aurre egiteko moduak abiaraziko direla epe ertainean. Aldi berean, zinea etxean ikusteko teknologiak asko aurreratu dira eta haiei esker, kalitatezko zinea ikusi dezakegu etxean. Dena den, zine-aretoen xarma ordezkaezina da. Gainera, zine-aretoan ez dizute telefonoz deitzen eta ezin zara sukaldera joan. Etxean pelikula bat ikustea, ohiko ekintza bihurtu da. Zine-aretora joateak, aldiz, liturgia bat ekartzen du. Dudarik gabe, nahiago dut zine-aretoa, etxea baino. Bestalde, estudio amerikarren alternatiba izateko erantzukizuna dauka Zinemaldiak. Izan ere, badira areto komertzialetatik igaroko ez liratekeen filma asko, baldin eta Zinemaldian aurkeztuko ez balira.