Docutec Bertso Eguna 2003 Urtarrilaren 25ean ospatuko da Donostiako Kursaalen bertsozaleentzako egun handi hau. Ordua, arratsaldeko seiak. Ondoren afari-festa izango dute Zubietako Araeta sagardotegian, txotx-sasoia hasita dago eta! Bi ekitaldi nagusi izango dira, bata Donostian eta bestea Zubietan. Donostian Joserra Gartzia eta Unai Elizasu izango dituzte gidari eta gai-jartzaile bertsolariek. Jon Maiak ere parte hartuko du Karitateko Benta izeneko emankizunaren zati batzuk eskainiz. Zati horietako batzuk, perkusio eta guzti, lehendik ezagunak izango dituzte hainbat bertsozaleek, beste batzuk ordea, propio egun horretarako sortuak izango dira. Propio sortutako beste saio bat ere plazaratuko dute sagardotegian S. Colina, A. Arzallus eta I. Gurrutxagak. Azken boladan publiko artera oholtzatik jaitsi, eta handik hasten dira kantari bertsolari hauek, eta horrelako zerbait egin nahiko dutela, soinu eta guzti, adierazi digu Jexux Muruak Bertsozale Elkartetik. Bertsolari arabarrek ere zerbait ekarri nahi omen dute, ezusteren bat. Esan gabe doa, bat-bateko bertsoak ere izango direla bi ekitaldiotan, eta bertso jarriak ere bai. Ekitaldietarako sarrerak eskuratzeko: Bertsozale Elkartera deitu aurrez erosteko: 943.217798 www.Bertsozale.com orrian Bilintx megadendan, Donostian.