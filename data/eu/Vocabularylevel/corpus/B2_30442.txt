Docutec «Besteak larrutuz lasaitzen naiz» Eguraldi-gizon eta kazetari ezagunari hainbat gazteren galderez osatutako elkarrizketa egin diote Matraka aldizkarirako. Eguraldi gizon, kazetari eta irrati komentarista. 27 urterekin denetarik entzun diogu Arribeko semeari, bai irratian eta bai telebistan. Zuei erantzuten ere, ausart. EITB-ren langile kontratazio politikarekin bat al zatoz? (ANDONI JAUREGI) Enpresaburu ikuspuntutik ezin hobea izango da, baina, azkenean, produktuan nabari dela uste dut. Gremioan dagoen egoera kaskarra dela eta, autonomo edo produktora bidezko kontratu «merkeak» onartzea baino ez zaio gelditzen langileari... motibazioa, ordea, nabarmen murrizten da. Egunotan izandako atxiloketez zein iritzi duzu? (OIER). Sufrimendua eta poza bezalako kontzeptu kontrajarriak bateratzen dituztela beste behin. Marketing kanpaina erraldoiaren atzean, sufrimendua zenbaitentzat, eta haien ingurukoen artean, gorrotoaren areagotzea. Besteak, berriz, pozik, orain sufritzen ari direnak lehendik euren sufrimenduarekin poztu egin direlako. Poliziala ez da bidea, baina armena ere ez. Telebista aurkezle izateko derrigorrezkoa da traje horiek janztea? Nafarroako erribera osoa tapatzeko moduko tripa baldin baduzu, eta gaztetxoa baldin bazara... eta gizon serio eta lirainaren itxura eman nahi denean... bai, derrigorrezkoa nonbait. Joango al zinateke Antena-3ra eguraldia aurkeztera? (IRENA). Zinbaweko telebistan Zinbaweko eguraldiaren berri emateko arazorik izango ez nukeen bezala, Espainian Espainiakoa emateko ere ez. Dena den, nire gaztelaniazko jarioa asko hobetu beharko nuke. Eta behin aukeratzen hasita, Espainiara joanda, besteren batera lehenago joango nintzateke: Antena 3ko eguraldi tartean, aurkezleak ez du maparik atzean, eta bertako jefeak ez ditut oso gustuko. Zein da zure eguraldi gizon-emakume gustukoena? Eta kazetaria? (MIREN ARTOLA). Lehenengo erantzuna, derrigorrezkoa da: Zabalaren jakituria, Aizpururen pasioa eta Urrutiaren xarma uztartzeko gai dena izango da eguraldi aurkezlerik hoberena. (Oraindik ez da sortu...) Eta kazetaria, berriz, Mirentxu Purroy. Kazetaritza, lanbidea ez ezik, bizitzeko jarrera izan daitekeela erakusten digulako, koherentziaz eta zintzotasunez. Serioa dirudizu. Kameren aurrean anekdotarik bai? (JON ETXEBARRIA). Estimatua dago serioarena... tarteka pailazo konplexua dut. Anekdota: eguraldiaren tartean Anak eta biok Gabonak zoriondu nahi izan genituen elkarrekin Eguberrietan. Muxu bat ematea bururatu zitzaidanean, hura ikaratu, eta grabazioa bertan behera utzi behar izan genuen... Zaplaztekorik ere izan zen! Zergatik EITBn ez digute inoiz esaten zein tenperatura dagoen Maulen? (Iparraldetik). Iparraldea gutxitan hartzen dugu ahotan, eta gutxi horietan, Baionara mugatzen gara. Traba burokratiko-administratiboak gainditzeko alferkeria izango da. Erosotasuna. Nahi falta, ez. Betidanik gustatu izan al zaizu eguraldiaren mundua? (Gontzal jauregi). Egia aitortu behar badut, ez diot askorik erreparatu izan. Dena den, behin horretan hasita, gustua hartu diot bai... Dena den, presio handia izan daiteke jendeak bere planak zuk esandakoaren arabera egiten dituela jakitea... Eguraldi ala kazetari lanetan, nola ikusten duzu hobeto zeure burua? (NAGORE ALBERDI). Argitu beharko nuke, eguraldi mutila naizela ni, gizona Aizpuru da (adina eta jakituria tarteko), baina neure burua kazetari ikusi izan dut beti, baita eguraldiarekin aritzen naizenean ere. Horregatik saiatzen naiz iragarpen hutsa baino gehiago, haren inguruko literatura apur bat sartzen, mezua ulergarriago egite aldera Euskalerria irratiko zure kolaborazioak asko gustatzen zaizkit. Noizko berrian zutabegile? (iruindarra). Iruñea euskalduntzen laguntzeko ez ezik, psikoanalistan gastatu beharreko dirua aurrezteko ere balio didate... A zer lasaitua hartzen duen batek, besteak larrutu edo zirikatu ahal dituenean. Berriarena berriz, Otamendik erantzun behar, ni prest.