Docutec Lehen urtetik nerabezarora arteko elikadura Lehenengo urtea betetzetik pubertarora doan aldia oso lasaia da hazkunde fisikoari dagokionean, edoskitze-garaian eta nerabezaroan gertatzen diren aldaketa deigarriekin alderatzen badugu. Izan ere, haur bat jaio eta lehenengo urtean bere pisua hirukoiztu egiten da. Laukoizteko, ordea, beste urtebete behar du. Beraz, hazkunde fisikoa askoz motelagoa eta egonkorragoa da bigarren urtean eta ondorengoetan. Baina denboraldi horretan haurraren garapen sozial, kognitibo eta emozional garrantzitsua ematen da, eta elikatzen ikasteko garaian hori guztia ere kontuan izan beharko dugu. Haur baten energia-beharra —adinaz, altueraz eta pisuaz gainera— bere jarduera fisikoak baldintzatuko du. Baina, batez beste, 1-3 urteko haurrak 1.300 kcal beharko ditu egunero; 4-6 urte bitartekoak, 1.800 kcal; eta 7-10 urte artekoak, 2.000 kcal inguru. Energiaren banaketa egokia, garai honetan, honako hau litzateke: % 50-60 karbohidratoak, % 25-35 koipeak eta % 12-15 proteinak. Proteina beharrak handiagoak dira haurra txikia denean, eta, hazten doan heinean, gutxitzen joaten dira. Gutxi gorabehera, 1-3 urteko haurrak 1,2 g proteina behar ditu pisatzen duen kilo bakoitzeko; 4-5 urtekoak, 1,1 g; eta 7-10 urtekoak, berriz, 1 g proteina kiloko. Gatz mineralak eta bitaminak ere oso beharrezkoak dira haurrak hazkunde eta garapen normala izan dezan. Horien artean, haurraren lehen hamar urteetarako garrantzitsuenak kaltzioa, burdina, zinka eta D bitamina kontsideratzen dira, besteak beste. Hori guztia kontuan izanda, janari-taldeen banaketa proposatu da adin-tarte horretarako (ikus taula). Elikadura-ohituren garapenean eragin nabarmena du familiak. Gurasoek janariekin duten jarrerak baldintzatzen omen du, neurri batean, haurrak zenbait janari onartzea edo baztertzea. Otordu bat egiteko garaian, garrantzia eman behar zaio une horri, denbora eskaini jateari. Azkar, presaka, jateak ondorio kaltegarriak ditu haurraren elikadura-ohituretan. Otorduen banaketa egokia ere oso garrantzitsua da. Haurrak egunero 4 otordu egin behar ditu gutxienez (gosaria, bazkaria, askaria eta afaria), eta zenbait egoeratan 5 ere beharrezkoak izango dira. Gosari egokia nolakoa den aurreko alean azaldu genuenez, bazkarira pasatuko gara. Eguerdiko otorduan beti izango dugu lehenengo platera (barazkiak, arroza, pasta, entsalada...), bigarren platera (haragia, arraina, lekak arrozarekin...) eta postrea (fruta edo esnekiren bat). Askarirako, egokiena fruta eta ogitartekoa (urdaiazpikoa, gazta, irasagarra, txokolatea, latako atuna, intxaurrak... egunero ezberdina) jatea da. Azkenik, afariak arina izan behar du: barazkiak edo zopa lehenik, ondoren arraina edo tortilla eta fruta edo esnekia amaitzeko. Lehen urtetik nerabezarora arteko elikadura, Lorenzo, Arantza; Uranga, A Miren. Zientzianet.    2002-11-01