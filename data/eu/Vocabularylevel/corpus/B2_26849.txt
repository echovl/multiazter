Docutec Erretzaileak eta lana Ikerketa baten berri ematen du. Erretzaileak lan arazo gehiago izaten omen dute. Horren kontrako iritzirik ere agertzen da artikuluan. Erredakzioa / donostia Ikerketa berri batek dioenez, pipatzen duten langileek pipatzen ez dutenek baino atarramentu gutxiago ateratzen diote beren lanari. Gainera, besteak baino gehiagotan kale egiten diote lanari, osasun arazoak direla eta. EEBBetako zientzialari talde batek ondutako ikerketa British Medical Journal aldizkariaren Tobacco Control agerkariak karrikaratu du. Ikertzaileek hegazkin konpainia bateko bulegoko 300 langile aztertu zituzten, eta, ondorioztatu zutenez, erretzen ez dutenekin alderatuta, erretzaileek urtean bi egun baino gehiago gaixotzen ziren. Erretzaileak urtean 6,16 egunetan egiten zuten kale; erretzaile ohiek, 4,53tan, eta erretzaileak ez zirenek, aldiz, 3,86tan. Ikertzaileek ikusi zutenez, pipatzaileek motelago egiten zituzten hainbat zeregin, hala nola hegaldiak erreserbatzea. Berebat, etenaldi gehiago hartzeko joera erakutsi zuten, erretzeko beharrak bultzatuta. Dena den, pipatzaile ohien produktibitate mailak erretzeari utzi eta urtebetera hobera egin zuela erakutsi zuen ikerketak. Iritzi kontrajarriak EEBBetako ASH (Osasun eta Erretzearen arloko Ekintza) Elkarteko buru Clive Bates ez zen batere harrituta agertu ikerketarekin, eta zera adierazi zuen: «Tenorea da enpresariek onar dezaten osasuna eta lehiakortasun industriala oso loturik daudela. Langileen osasunari eta ongizateari muzin egitea ez da soilik lan politika kaskarra; negoziorako ere txarra da». Haatik, ikerketaren emaitzekin batere ados ez direnak ere badira. Hala, EEBBetako Tabakogileen Elkarteko John Carlislek azpimarratu zuen lanean erretzeko tartetxoak bermatuz gero produktibitatea goititu egiten dela: «Lan Agentzia batek berriki egindako inkesta baten arau, inkestatuen %80k uste dute pipatzeko hartutako denborak produktibitatea hobetzen duela. Gainera, langileen arteko komunikazioa areagotzen du». Bestalde, erretzeak langileen estresa «arintzen» lagun dezakeela esan zuen Carlislek.