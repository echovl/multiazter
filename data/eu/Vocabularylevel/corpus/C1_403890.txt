Docutec Cy Twombly-ren artelanak Guggenheim Bilbao museoan Twombly Virginian jaio zen, 1928an. 1950eko hamarkadan Boston eta New Yorkeko arte eskoletan ikasi zuen. Han R. Rauschenberg eta Jasper Johns artistak ezagutu zituen. Lehen Mundu Gerraren ondoren espresionismo abstraktuaren mugimendua zabaldu zen Estatu Batuetan eta Twombly-k, Rothko-k, Pollock-ek... bezala, espresionismoaren bideari heldu zion. 1964an New Yorkeko Leo Castelli Galerian bere artelanen erakusketa egin zuen eta kritika zorrotzak jaso zituen. Hirurogeiko hamarkadan Pop-art eta Minimal estiloak jarri ziren modan eta, Estatu Batuetako arte adituentzat, kontzeptuan oinarritzen ez zen arteak interesa galdu zuen. Hasiera batean Twombly-ren ibilbide artistikoa gutxi baloratua izan arren, azken bi hamarkadetan, bere pinturari museoetako ateak ireki zaizkio. Horren adibide gisa: aurten Tate Modern galerian eta El Prado museoan egindako erakusketak eta orain Guggenheim Bilbaon ikusgai dagoen atzera begirako erakusketa. Erakusketa hau Bilboko Guggenheim eta Londreseko Tate Modern museoek prestatu dute. Artelan gehienak Washington, Houston, Paris eta New Yorkeko museoetatik ekarri dituzte. Guztira ehun bat marrazki, pintura eta eskultura. Magia handia duten lanak dira. Asko eta asko arte garaikidearen barruan sartzen direnak, Carmen Gimenez, erakusketaren komisarioak dioenez. Bilboko museoak "Komodori buruzko bederatzi gogoeta" deituriko obra erosi du eta hori izan da Twombly-ren erakusketa zabal hau Bilbora ekartzeko arrazoia. Guggenheimen ikusgai ditugun artelanak sail ezberdinetan daude banatuak eta sailik biribilena Komodori buruzkoa da. Multzo bat bezala sortu zituen Twombly-k bederatzi lan hauek. "Ferragosto" izeneko obra ere bikaina da. Bost pintura hauek ez dute hainbesteko batasunik. "Hero eta Leandro", "Lau urtaroak". "Bolsena" eta "Korronte hotza" dira beste obra batzuen izenak. "Bolsena" sailak 14 oihal ditu, baina sei bakarrik ekarri dituzte Bilbora. Koadro gehienak Italian pintatu zituen. Twombly-k literatura eta historiako gaiei lehentasuna eman zien. Bere hizkuntza artistikoa sinboloz beterik dago. Bere hizkuntza metaforikoa da: keinu espresiboak, idazkeran ibiltzen diren zeinuak eta imintzioak, adierazpen zentzua duten forma sinpleak eta abar. Sentsazio eta ezagutza ezberdinak ikertzen saiatu zen. Mediterraneoko ikusmirak, gai mitologikoak, mundu poetikoa... Twombly-ren inspirazio iturri izan ziren. Denboraren igarotzeaz ere gogoeta sakonak egin zituen. Arte tradizionalari ez zion zentzu handirik aurkitu eta bere lengoaia berria abstrakzioaren alorrean gauzatu zuen. Egungo artearen munduan ezagutzen dugun aniztasunak badu zerikusia Twombly-ren sorkuntza lanarekin. Berak ereindako haziak eragin garrantzitsua izan du arte garaikidearen garapenean. Twombly-ren erakusketak irakurketa asko ditu. Berarengan eragina izan zuten ideiak eta pertsonak aztertzea izan daiteke erakusketa behatzeko forma bat. Artelanak bigarren solairuan eta 103 aretoan aurkituko ditugu. Twombly-ren erakusketa ikusteko aukera 2009ko otsailaren 15ean amaituko da.