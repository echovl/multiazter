Docutec Aleidiren istorioa Agure batek neska kolonbiar baten laguntza du. Pako Aristik Kolonbiatik etorritako neska horren istorioa kontatuko digu. PAKO ARISTI Caravanserai kafetegian nago, kalera begira. Artzai Onaren aurrean jende asko dabil joan-etorrian, gehienak bizi samar. Agurea, ordea, makal dator, nola ez, makuluak esku banatan. Eta ez hori bakarrik. Hegoamerikar itxurako bi neska datoz berarekin. Irudi hau berau Habanan ikusita (gizon apur bat gaztexeagoarekin) higuingarria gertatuko litzateke, baina gurean badu halako samurtasun bat, Anjel Lertxundik zutabe eder batean gure arazoen konponbide usteltzat salatu duen arren. Agureak txapela darama, alkandora koadroduna, mahoizko galtzak eta irribarre zabala aurpegian. Neskak txikiak dira, beltzaranak, irribarretsu hauek ere. Ezagutzen dut horietako bat. Aleidi deitzen da, eta kolonbiarra da. Aleidi duela urtebete etorri zen Euskal Herrira. 3.000 euro ordaindu zizkion bertako bati ezkontzeagatik. Hartara, urtebete elkarrekin bizi izan direla frogatu ondoren, paperak emango zizkioten. Ez dakit nola eta noren bidez lortu zuen tipo honen berri. Ezkondu ziren, eta bakoitzak bere gelan lo eginez hasi zen elkarbizitza. Neskaren ateak krisketa zeukan, badakizue eta gizonezkoak nolakoak diren berez, eta gehiago zurrut egiten dutenean. Aleidi etxe eta lokal batzuk garbitzen hasi zen bitartean. Eta bitartean morroia, diru freskoa eta erraza eskuetan zuela, putetxez putetxe ibiltzen hasi zen. Badakizue euskaldunak, batzuk, nolakoak diren berez, eta gehiago edaten dutenean. Hilabeteak pasa ziren, eta morroiak prostituta brasildar bat ezagutu zuen, eta enkapritxatu. Kolonbiarraren diruarekin brasildarra etxera ekarri zuen berarekin lo egitera, beraiekin bizitzera. Aleidi oso gaizki konpontzen zen brasildarrarekin, eta, gainera, egoera oso traketsa zen. Aleidi pertsona ona da, eta egunak joan egunak etorri ezin zituen brasildarraren irainak eta mespretxuak jasan. Bi hilabete falta zituen urtebete egiteko eta paperak eskuratzeko, baina giro txar hartan itotzen, petraltzen eta atsekabetzen ikusten zuen bere burua. Duela gutxi utzi egin du etxea, senarra eta honen maitale mertzenarioa. Ez da urtebetera iritsi bere elkarbizitza. Paperik gabe dabil gaur egun Artzai Onaren inguruko kaleetan agureari laguntzen.Bere lagunaren izenik ez dakit, eta istoriorik ere ez. Agurearen istorioa, berriz, denok badakigu zein den: urte batzuen ondoren geure istorio propioa izango dena.