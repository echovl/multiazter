Docutec Poadcasting-a, sarearen ahotsa Podcasta audio eta bideo edukiak internet bidez zabaltzeko era berritzaile bat da. Edukien sindikazioak erabiliz, audio eta bideo edukiak hedatzeko eta hauetara harpidetza egiteko aukera ematen dio erabiltzaileari. Beraz, edonork sor dezake entzunezko produkzio bat eta internet bidez nahi adina aldiz banatu, noranahi eta noiznahi. Komunikatzeko era berri honek gure informazioa eduki multimedietan hedatzeko eta erabiltzaileak eduki horietara harpidetzeko aukera ematen du. Elkarte, enpresa, talde, pertsonen komunikazioa gauzatzeko tresna berri bat da. Hori dela eta, ikaragarrizko indarra hartzen ari da. Hiru transmisio-formatu nagusi daude: Bloga, bideoa eta audioa. Lehen bi formatuen hedapena ezaguna da eta azken urte hauetan ahotsak indarra hartu duela kontu jakina da. Podcasting-aren ordua iritsi da orain: mp3n zabaldutako ahots grabatua. Podcasting-a: Izena berez "pod" eta "broadcasting" hitzen bategitetik jaio da. "Pod" hitzak ingelesez kapsula edo leka esan nahi du, mp3ari, hots, soinu enkapsulatuari egiten dio erreferentzia eta gainera, iPod ezagunarekin izena ere partekatzen du. "Broadcasting"-a transmisio edo hedapenaren atala da. Modu honetara, "podcasting"-a soinu konprimituaren banaketa litzateke, blog-en antzera, harpidetu zaitezkeena. "Podcast"-a, berriz, audioa banatzeko sortzen den kanal bakoitzari deitzen zaio. Beste eduki-banatzaileekin erkatuta, zein dira "podcasting"-aren abantailak: - Programetara harpidetu zaitezke, abisua jaso edota zuzenean jaitsi. - Interneterako konexiorik gabe eskuko telefonoan, musika erreproduktoreetan edo kontsoletan entzun daitekeenez, mugikortasun handia eskaintzen du sistema honek. - Neurrira diseinatu dezakezu zure programazioa. Entzule bakoitzak erabakitzen du noiz eta nola entzun podcasta. - Audio zatiak berriz entzun, atzera egin edo zati jakin batera salto egiteko aukera eskaintzen du. Nola aurkitu? Nola harpidetu? Normalean web guneetan ikur batzuk ageri dira. Bertan sakatuz gero, harpidetu zaitezke. RSSen bitartez web gunera sartu gabe jaso ahal izango dituzu argitaratutako edukien izenburuak eta, horrela interesgarri deritzozunetara bakarrik sartu. Teknologia honetaz baliatzeko, edukien biltzaile, jario irakurgailu edo news aggregators izeneko programak erabili behar dira. Ordenagailuan edo web bitartekoak izan daitezke, eta plataforma guztietan topa daitezke halakoak. Zein programa erabil ditzaket? GNU/LINUX: liferea, akregator... MACOS: rssowl, rss-menu... WINDOWS: rss-captor, rssreader... WEB: alesti, bloglines, google reader... Eduki biltzaile hauen bidez, gure beharren araberako egunkari bat eduki dezakezu interesatzen zaizkizun iturrietara harpidetzen bagara. Honela, gai konkretu bati buruz informatuak egon gaitezke jario egokietara harpidetuz; eta hartara, gure lagun, ikasle, irakasle edo lankideek beraien blog edo podcastetan argitaratzen dutena jaso eta jarrai dezakegu. Zu zeu sortzaile Ikaragarria da, beraz, hedabide honek har dezakeen indarra. Sistema honen bidez edonor bihur daiteke "esatari", nork bere emisora sor dezake "entzule" harpidedunak edo ez izango dituena sareak edukia zabaltzeko duen gaitasuna baliatuz. Badira hainbat tresna modu eroso eta errazean erabil daitezkeenak eta grabazio txukunak egiteko balio dutenak. PodProducer edo Audacity, esaterako. Azken tresna honek grabazioa ahalbidetzeaz gain, audio fitxategiaren edizioa era sinplean egiteko aukera ematen digu bere editoreari esker. Software librea da eta euskaraz dago. Beraz, gure sormena sindikazio bidez zabaldu dezakegu beste batzuk jarioetara harpide daitezen. Edukiak sortu ondoren zerbitzari batera igo behar ditugu. Horretarako FTP bezero bat erabil daiteke: Filezilla, gFTP edo Transmit, besteak beste. Zerbitzari propioa ez badugu, sarean dauden dohaineko zerbitzariak erabil ditzakegu gure audio fitxategiak igotzeko. Archive.org, audioa, bideoa, testua, irudiak... dohain igotzeko toki bat da. Bete behar bakarra lizentzia libreak erabiltzea da. Hedabide honen ahalmenaz, jadanik, komunikabideak ez ezik enpresa, unibertsitate eta erakunde publikoak ere jabetu dira. Ondorioz, heziketa, marketing-a, promozio turistikoak edota enpresa eta kontsumitzaileen arteko harremanak bideratzeko erabiltzen dute. Euskadi Irratia, esaterako, bere edukiak aurki podcasting bidez hedatzen hasiko da. Ikasbil atariko podcasta Ikasbil atarian RSSak eta podcastak jarri ditugu. Aurreko aleetan azaldu genuen bezala, ikasleen beharrak zein diren aurreikusiz, 25 RSS eskaintzen ditugu. Maila bakoitzean bost RSS izango dira Dokutekako idatziak, entzungaiak eta bideoak, eta Atazak saileko ariketak eta sekuentziak. Atariko orrialde nagusiko beheko eskuin aldean dago RSS-en eta podcasten orrialdera joateko esteka. RSS hauek erabiltzeko zure ordenagailuan RSS irakurle bat instalatu behar duzu edo Interneten dauden hainbat jario irakurletan izena eman eta kontua sortu (aurki, google.reader, blogline, alesti e.a.). Podcastak euskaraz irratia.com (http://www.irratia.com) Teketen (http://www.teketen.blogspot.com) Informatika, teknologia eta jendartea uztartzen dituen podcasting edo I-rratsaioa da hau. Bilbohiria.com (http://www.bilbohiria.com) Euskal Hiriko irratia, Bilbo Handiko irrati euskalduna.