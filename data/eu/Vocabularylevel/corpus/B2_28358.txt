Docutec Tren zubie Paradisurako atea haurren begiak dira. Horrela bukatu baino lehen, haurtzaroko oroitzapenak dakartza artikulu honek; garai bateko Ormaiztegiko tren zubiaren inguruko jolasak. JESUS MARI MENDIZABAL   Ormaiztegiko tren-zubiaren aspaldiko erretratu bat dut begien aurrean kolore bizitan. Haurtzaroa, aspaldi hartakoxea, dakarkit gogora distiratsu. Pitxar-ardoko teilatua bistatzen da eskuin barreneko ertzean, eta Gabiri (toki guzietatik agiri), ezkerralde goenekoan; erdian, zubie, bakarra, burdinazko anabasa eta harrizko matxoi herdoilduekin. Herdoildu egiten dira oroitzapenak ere denbora joanean, baina ez horratik haurtzarokoak. Orain berriki Euskal Herriko ondare seinalatu duten zubi zahar horri begira, piloan trumilka datozkit gertakarien irudiak eta fantasiak. Eiffelek ez baina Lavalleyk eraiki omen zuen, jotzen ziguten adarra Gabirikoek-eta, inbiriak prejitzen. Bost inporta zidan niri, bost inporta zidanez. Hori bai: garai hartan esan izan balidate 34 metro besterik ez zela altueran, haserreminduko nintzatekeen, gezurra behar zuelakoan: zubiak sekulako altuera zuen, ikaragarria! Umetan, izan ere, dena baita errealitatea bera baino ere handiagoa, 'areagoa'. Osaba Baldaxarrek errepidetik, kanka!, jotzen zuen harriz, hankapetik tirata. Gu ere, artean mutiko mukizu, sekulako azaña egiten trebe geunden: Xapari erositako gomez egindako zume lodizko arkuekin, fletxak zubi gainetik pasa, zera! Eskolatik irtenda, txapatan jolas egiten genuen zubipeko errepidearen erdi-erdian: orain jarri behar... Hurrena, berriz, zubira bertara igoko ginen eta, karrilen azpiko burdinsarean tipi-tapa, beste alderaino pasatuko: gaur ikusi behar han ume gorri bat! Zubie, haurtzaroa... Poetak: «Munduan ez da Paradisurako ate bat besterik, eta haurren begiak dira haren serraila». Bertsolariak: «Emen egiñagatik orain alegiña, ez gera libertitzen orduan adiña».  