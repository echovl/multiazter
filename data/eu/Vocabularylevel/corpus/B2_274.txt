Docutec H5N1 H5N1 hegaztien gripea sortzen duen birusaren aldaerarik gaiztoena Europara iritsi omen da. Urritasunaren gizartetik gizarte arriskutsura pasatu gara. Etekinei ematen diete lehentasuna, alde batera utzita kalitatea. H5N1 hegaztien gripea sortzen duen birusaren aldaerarik gaiztoena Europara iritsi omen da. Gauzak horrela, balizko izurriterako prestatzeko eskatu zien Europako Batzordeak Batasuneko kide diren estatuei. Izan ere, gaitz orok du bere gaitzagoa. Birusa mutatzen bada, pertsonatik pertsonara zabalduko da, eta pandemia izugarria eragingo du. Badirudi birusa hegazti basatien bidez mugitzen ari dela; hala ere, argi izan behar dugu oilategi handiek eta kontrolik gabeko salerosketek zerikusi handia izan dutela H5N1 delako birusa zabaltzerakoan. Alegia, era honetako izurriteen lehen arrazoia da erakundeek eta elikagaien inguruko enpresa handiek kopuruari, elikagaien auto-hornikuntza hutsari eta etekinei ematen dietela lehentasuna, alde batera utzita kalitatea, eroslearen eskubideak edo izurriteen arriskua. Hor konpon Mari Anton! Atarramentu ekonomikoen izenean, berdin zaie milioiak hiltzen badira ere. Ulrick Beck-ek bere Gizarte arriskutsua (1998) liburuan dioen legez, urritasunaren gizartetik gizarte arriskutsura pasatu gara. Gizarte aberatsek, oinarrizko beharrizanak asebete dituzten heinean, gizakion biziraupena eta baita gure planetaren etorkizuna zalantzan jartzen duten arriskuak sortu dituzte. Mementoan ikusten ez diren arriskuak dira, atzera bueltarik ez dutenak, gu guztion osasunari kalte izugarriak egiten dizkiotenak, eta, gainera, ondorio ekonomiko, politiko eta sozial larriak dituztenak. Kostaldeak hondatzen dituzten petrolio-ontziak, muga geopolitikoak zailtasunik gabe igarotzen dituzten izurriteak eta kutsakin erradioaktiboak edo ozono geruza gero eta hondatuagoa dira gure planetak dituen arriskuetariko batzuk. Osasunari, gorputzari eta, orokorki, kanpo itxurari garrantzi handia ematen diogu, baina, era berean, planetaren etorkizuna arriskuan jartzen duten inoiz baino elementu gehiago ditugu inguruan. Aberatsagoak gara, baina baita ahulagoak eta hauskorragoak ere. Badirudi, gainera, gure ahultasun hau areagotzen ari dela mundu globalizatu honetan. Distantzia fisikoak desagertzen doazen neurri berean, munduko edozein eskualdetan gertatzen denak eragin zuzena eta berehalakoa izan dezake gure eguneroko bizitzan. Txinan, Mongolian edo Errusian gertatzen denak Turkian edo Errumanian eragiten du berehala, hegaztien gripearekin ikusten ari garen bezala. Nunca mais eta bestelako mundu bat posible da oihukatzen baditugu ere, egiatan arriskuz beteriko mundua sortzen ari gara. Kanpaiak ordainduko du.  