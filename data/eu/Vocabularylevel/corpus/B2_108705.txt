Docutec Sexu-ohitura desberdinak munduan Asko bidaiatzea gustuko baduzu, erne ibili eta kontuan izan sexu-harremanetarako ohitura ezberdinak daudela munduan. Ezagutzeko prest? Mikronesiako irla batean bizi den emakumea, ondasun naturaletan aberatsa den lurraldeko biztanlea, gerra sekula ezagutu ez duena, kultura-maila on bat lortu duena, gustatzen zaion bertakoren batekin sexua burutzeko adorea duena, ezkondua nahiz eta ezkongabea... Hori da sexu aldetik aseta dagoen gizakiaren robota. Sexuari buruz guztia esanda dagoela uste baduzu, begiratu bat eman kontatzen dizkizugun ohitura hauei, eta ikusiko duzu Mendebaldean gozamen-maila batzuk lortu gabeak ditugula, oraindik ere.   Zuzenean lanera, itzulinguruka ibili gabe   Askotan esaera arrunt eta topikoekin hasten gara geure artean ligatzen: ikasten ari al zara? lanean ari al zara?, edo antzeko formalismo batzuekin. Hori pentsaezina da kultura primitiboetan, zuzenean ekiten baitiote egin nahi dutenari inolako herabetasunik gabe. Hala dio Manuel Lucas antropologoak: ' Chuck irletako Moen uhartera heldu nintzenean, bertako emakume batek hauxe bota zidan bat batean: 'I love you'. Han ez dute adierazpen -arazorik, ez gorputzekorik ez arimakorik; gizon bakoitza, katuak bezala gauez, bere 'amodio-lantzarekin' ateratzen da lortu nahi duten emakumearen bila. Gizaseme bakoitzak bere makila izaten du ezaugarri bereziekin apainduta, nor den adierazteko. Sartzen du oheratzeko nahiko lukeen emakumea bizi den txabola-sabaiko lasto artetik goitik behera. Denek ezagutzen dute bakoitzaren makila. Eta emakumeak bisitan datorrena gustukoa badu, (biak izan daitezke ezkonduak nahiz ezkondu gabeak), atea irekiko dio. Gustukoa ez badu, itzuli egiten dio makila behetik gora hitzik esan gabe. Orduan gizasemeak beste txabolaren batera hurbiltzen da ea zorte hobea duen. Ageri denez, han ez dute txistu askorik gastatzen, tratuan hasteko.   Aurreneko aldiz sexu bila dabilenaren urduritasuna   Durex enpresak burututako 2001 Txostenean azaltzen zenaren arabera, espainiarrek batez beste 18,2 urterekin galtzen dute birjintasuna, normalean gustukoa duten norbaitekin. Beste kulturetan, aldiz, lehenengo gaua aurreratu egiten da eta Mendebalean baino garrantzi gutxiago ematen diote horri. Adibidez, 'lepcha' indioek umeen eta helduen arteko harremanak sustatzen dituzte; eta 'muria' indioetan neskak eta mutilak barnetegi berera joaten dira ikastera, eta, normaltasun osoz, elkarrekin egiten dute lo.   Bada Afrikan tribu bat, oso bitxia, 'cewa' izenekoa. Horien ustea da, aurreneko hilekoaren aurretik sexu-harreman osorik izan ez duten neskak hil egiten direla. Horregatik gurasoek animatu egiten dituzte jolasean aritzen diren mutikoekin sexu-harremanak burutzera. Leialtasuna vs. sexu-abegia   Bihotzean min egiten badigu ere, aditurik gehienek diote monogamia (errinozeroen kasuan izan ezik) asmakizun kulturala dela. Jose Ramón Landarretajáuregui sexologoaren esanetan: 'kultura monogamoek garapen kultural eta ekonomiko handiagoa lortzen dute, baina gizasemea berez ez da monogamo izateko sortua. Pertsonaren batekin konpromisoren bat badugu ere, beste emakumeekiko giza grinek eragin handia dute, batez ere gizasemeen artean promiskuoagoak direlako'. Baina, emakumeak ez dira atzean geratzen. Hala frogatzen dute 'tuareg' eta 'eskimalek', sexu-abegia praktikatzen baitute. Tuareg tribuko emakumeak, eta itxura batean esan daiteke beren erlijioaren aurkakoa dela, oso askeak eta irekiak dira; gizonek eramaten dute zapia buruan, emakumeek ez.   Mozambikeko tribu batzuetan emazteek senarra uzten diete ernaltzeko arazoak dituzten beste emakumeei. Intseminazio artifizialaren beste kontzeptu bat da, nonbait. Boli Kostako 'brong' etniakoentzat, leialtasuna itxura-kontua besterik ez da: neska batek izan ditzake amorantea eta senargaia aldi berean, baina maitalearekin edozein sexu-jarduera buru dezake, koitoa izan ezik. Dena dela, bero-bero eginda muga pasatzen badute, amoranteak kalte-ordaina eman behar dio senargaiari, horretaraino animatu delako...   Abstentzioaren kirola   Orain dela gutxi arte, Mendebaleko erlijioek sexu-harremanik ez izatea gomendatzen zuten, haurrak sortzeko ez bazen. Urrutiko zenbait parajetan, etika estuagoa da oraindik; Ginea Berriko 'jale' tribu gudu zaleko familiakoek galarazita zuten bost urtez beren emazteengana hurbiltzea haurdun geratzen baziren. Eta hor ez dago tranparik, ez baitago ez prostitutarik eta ezkontzaz kanpoko harremanik. Kolonbiako kabaga irletan, maskulinitatearen goreneko maila da sexu-harremanik ez burutzea; horrela, emakumeek ez dute bikote-kidearen lepoan zintzilikatu beste erremediorik, desio dutena lortzeko, benetako bortxaketak dira nolabait. Eta hona hemen uste harrigarri bat: Afrikako 'bambarek' ez dute egunez sexu-harremanik burutzen, haurrak albinoak jaioko diren beldurrez.   Desfase mendebaldarra ohean   Dena dela, ez dugu hain urruti joan beharrik zenbait sexu-ohitura ikusi, eta erabat harrituta geratzeko. Bigarren Munduko Gerran gaizki-ulertu bat gertatu zen emakume ingelesekin ligatu zuten soldadu amerikarrekin. Dirudienez, emakume horiek esaten zuten asto samarrak zirela amerikarrak, eta amerikarren ustez emakumeek zuzenean jotzen zutela lanera.   Antropologo batzuek aurkitu zuten amerikarrak nekez hasten zirela ezpain-musuak ematen, eta, alderantziz, ingelesek ohitura zutela musuak berehala ematen hasteko, horrek ez baitzekarren, besterik gabe, ondorengo gorputz-konpromisorik. Horrela, soldaduek ikusten zuten emakumeak azkarregi zihoazela berehala musuka hasten zirelako, eta emakumeak harrituta geratzen ziren, lehengo musuak eman ondoren, soldaduek antisorgailua poltsikotik ateratzen zutelako.