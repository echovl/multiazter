Docutec Asperduraz Aspertzearen inguruko iritzi artikulu laburra. Egilearen ustez aspedura zabalduta dago eta telebista bidez betetzen dugu. KARLOS LINAZASORO / ASPERDURAREN gizartean gaude. Asperduraren gizartea eraiki dugu. Umeek askotan esaten dute aspertu egiten direla, batik bat gustuko ez duten eginkizunen bat egin behar dutenean (etxeko lanak, adibidez). Baina umearen asperdura sanoa da, jolasaren antonimotzat har litekeena. Gurea, aldiz, kosmikoa dela esango nuke, sakona, amildegiarekin eta ezerezarekin zerikusi zuzena duena. Ez dakigu zer egin behar dugun eman zaigun bizitzarekin, eta bizitza da daukagun ondasun bakarra. Jendeak ez daki bere barrenak betetzen, ez daki zergatik edo zertarako dagoen munduan. Pascalek hauxe esaten zuen asperdurari buruz: «Ezer ez da hain jasanezina gizakiarentzat atseden osoan egotea bezala, eginkizunik gabe, jostetarik gabe, jarduerarik gabe. Orduan bere ezereza sentitzen du, bere abandonua, bere ezina, bere dependentzia, bere hustasuna». Asperdurak ttikitu egiten du gizakia, irendu, tontotu; eta horrela nahi gaitu botereak, artalde izuti eta esaneko bihurturik. Telebista da, jakina, horretarako erabiltzen den armarik potenteena. Aspaldiko urtetan ez nuen ikusi gaur adinako zaborkeria eta umilaziorik. Ematen dituzten programa gehienak degenerazio hutsa dira, gizakiaren duintasuna zapuzten dutenak. Hori nahi du jendeak, eta jendeari nahi duena eman behar zaio. Zer despotismo eta zer infamia! Telekontu horiekin uxatu uste dugu asperdura, edo beste era batera esanda, betetzen dugu askatasunak barruan irekitzen digun zuloa. Baina zarama horrek ez digu ezer betetzen, aitzitik baizik: Pascalek zioen bezala, horrek guztiak gure ezina agerian jarri besterik ez du egiten. Ez da erraza, ordea, horren kontzientzia hartzea; botereak baliabide sibilinoenak dakizki erabiltzen, fama, dirua, gloria, amu erakargarri eta gezurrezko horiek guztiak.  