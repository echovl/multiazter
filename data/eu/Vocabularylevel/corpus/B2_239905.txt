Docutec Debekuaren kontra Lantokietan erretzea galarazi asmo duen Espainiako Tabakoaren legearen kontra, 'Debekatzea debekatuta' izeneko kanpaina hasi du Tolerantziaren aldeko Erretzaileen Elkarteak.   Smoking room izeneko filmean langile batek bereak eta bi pasatu behar ditu bere lantokian erretzeko gela bat eskatzeko. Film hori aipatu zuen atzo prentsaurrekoan Alvaro Garridok, Tolerantziaren aldeko Erretzaileen Elkarteko zuzendariak. Izan ere, egoitza Madrilen duen elkarte horrek Prohibido prohibir (Debekatzea debekatuta) kanpaina hasi du, Espainiako Gobernuak 2006rako indarrean jarri nahi duen Tabakoaren Legearen kontra. Donostian izan zen atzo Tolerantziaren aldeko Erretzaileen Elkartea, kanpainaren berri ematen. Alvaro Garridok jakinarazi zuenez, bi bide dauzka kanpainak. Alde batetik, hondartzetan hautsontzi ekologikoak banatzen ari dira, «nolabait errespetuzko keinua egiteko erretzen ez dutenei eta gizarteari oro har». Bestalde, posta txartelen bidez atxikimenduak jasotzen ari dira Espainiako Gobernuaren lege proiektuaren aurka, 2006ko urtarrilaren 1etik aurrera, beste hainbat neurriren artean, lantokian erretzea galaraziko duena. Elkartearen ustez, lege honek «normaltasunaren mugak» gainditzen ditu, «legezko produktu baten kontsumitzaileen kontrako neurriak» hartzen baititu. Tolerantziaren aldeko Erretzaileen Elkartearentzat onartezina da erabateko debekuak ezartzea langileen iritzia kontuan hartu gabe. «Gure ustez, biderik egokiena nagusien eta langileen arteko elkarrizketa da. Bide berriak bilatu behar dira, guztien eskubideak errespetatzeko, tabakoaren kea arnastu nahi ez dutenena eta erretzea aukeratzen dutenena, bigarren mailako pertsona sentitu gabe». Gordin mintzatu zen Alvaro Garrido: «Espainiako Gobernuak moral bikoitza dauka; alde batetik, tabakoaren zergen bidez, diru mordoa jasotzen du, eta beste alde batetik tabakoaren kontrako kanpainak egiten ditu». Elkarteko zuzendariak, halaber, zehaztu zuen ez daudela kanpaina horien kontra. «Informazioa ematearen alde gaude, prebentzioaren alde, baina debekuaren alde, ez». Tolerantziaren aldeko Erretzaileen Elkartea kezkatuta dago azkenaldian tabakoaren kontra dagoen jarrerarekin. «Erretzailea deabrutu egin dute, baina legezko produktu baten kontsumitzailea izanik, gainera, zergen bidez diru asko ematen dio Estatuari». Elkarrizketaren alde «Ez gaude tabakoa arautzearen kontra, baina bai debekuaren kontra» zehaztu zuen Garridok. «Espainiako Gobernua hor ari da elkarrizketa bultzatu behar dela esanez, baina kasu honetan elkarrizketa ez du kontuan hartzen». Elkartearen aburuz, elkarrizketa soziala bultzatu beharra dago gai honetan, «beste hainbat gairekin gertatzen den bezala; soldatekin edo segurtasunaren gaiarekin, esate baterako». Elkarrizketaren bidez gai honetan akordioak lor daitezkeela uste dute: «Besteak beste, erretzaileentzako gune bat egitea hitzartzea badago». Garridoren esanetan, hainbat enpresatan lortu dituzte horrelako akordioak. «Ez zaigu bidezkoa iruditzen legez halako akordioak ez onartzea», adierazi zuen. Bestalde, legeak ekarriko lituzkeen isunak aipatu zituen Garridok. «Legea betetzen ez duen langileak 600 euro arteko isuna jaso lezake, eta enpresaren jabeak 10.000 euro artekoa». Elkartearen ustez, lege honek istiluak sor ditzake, eta «gizatalde handi bat», erretzaileak, diskriminatuko du. Tolerantziaren alde biak «Azken finean, lan inguruneak nolakoa izan behar duen langileek eta nagusiek erabaki behar dute», adierazi zuen Garridok. «Erretzeko gela batek ez dio inori kalte egiten». Elkarteak uste du legea ezartzen dutenean erretzaileen kontrako salaketak egon daitezkeela. Debekatzea debekatuta bezalako kanpainekin gaiaren inguruko eztabaida bultzatzen ari direla esan zuen Alvaro Garridok. «Uste dugu ona dela jendeak hitz egitea, honela lortzen baita aurrera egitea». Era berean, elkarteko kideek tolerantziaren alde biak landu behar direla uste dute, erretzen ez dutenena eta erretzaileena, alde bakoitzak errespetatu behar duela bestearen aukera. Espainiako Ministroen Kontseiluak iragan apirilaren 22an onartu zuen tabakoaren inguruko lege proiektua. Tolerantziaren aldeko Erretzaileen Elkarteak zuzenketen garaia aprobetxatu nahi du legearen kontra egiteko. Dagoeneko 50.000 txartel bildu dituztela adierazi zuen Garridok, tabako denda, taberna eta bestelako lekuetan banatuta. Halaber, onartu zuen tabako konpainiek eta dendek bat egiten dutela kanpainarekin, debekua ona ez dela uste dutelako.