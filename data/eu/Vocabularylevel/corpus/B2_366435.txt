Docutec Belarritik argizarizko tapoiak erauztea Xabier Huizi Egilegor¹ Osasun-zentroetako profesionalen kontsultara joateko arrazoi ohikoenetako bat belarrian argizarizko tapoia izatea da; izan ere, entzumena gutxiagotzea, ondoeza, mina nahiz zorabioa sor ditzake tapoi horrek. Oro har, konponbide gisa, argizarizko tapoia erauzteko prozedura egiten da, hots, belarriko irrigazioa edo belarriko garbitasuna. Lehen mailako atentzioan erizain bakoitzak prozedura otorrinolaringologiko hori astean bitan egiten duela kalkulatzen da. Osasun-zentroetako profesionalen kontsultara joateko arrazoi ohikoenetako bat belarrian argizarizko tapoia izatea da; izan ere, entzumena gutxiagotzea, ondoeza, mina nahiz zorabioa sor ditzake tapoi horrek. Oro har, konponbide gisa, argizarizko tapoia erauzteko prozedura egiten da, hots, belarriko irrigazioa edo belarriko garbitasuna. Lehen mailako atentzioan erizain bakoitzak prozedura otorrinolaringologiko hori astean bitan egiten duela kalkulatzen da. Belarriaren kanpoko meatutik tinpanoaren mintzeraino doan hodiari kanpoko entzunbidea deritzo eta 25 mm-ko luzera du. Kanpoko entzunbide horretan kokatzen diren ezko-guruinek, fisiologikoki, argizariaren antzeko gai bat jariatzen dute, zerumena deritzona. Zerumenak babesteko eta garbitzeko funtzioak ditu: pH azidoa duenez, bakterioak eta onddoak suntsitzen ditu; itsaskorra denez, hautsa itsasten du. Baraila mugimenduak lagunduta, zerumenak kanporantz egiten du, han lehortu eta desagertzeko. Batzuetan, zerumenak ez du kanporantz egiten, barruan geratzen da, eta kanpoko entzunbidea guztiz oztopatzen duenean argizarizko tapoia eratzen du. Argizarizko tapoia ohikoagoa da pertsona zaharretan, zahartzaroan ezko-guruinak atrofiatu egiten direlako, eta, ondorioz, zerumena lehortzeko joera areagotzen delako. Halaber, badirudi, gizonezkoetan maizago agertzen dela, eta baita audifonoak erabiltzen dituztenetan nahiz kanpoko entzunbidea oso estua dutenetan ere. Beste eragile ohiko bat belarriak garbitzeko kotoi-txotxak nahiz antzekoak erabiltzea da. Tresna horiek, zauriak sortzeaz gain, zerumena geldiarazten dute, tapoiaren sorrera erraztuz. Belarriak garbitzeko, gaza edo zapi garbi bat erabiltzea aholkatzen da, baina kanpoko entzunbidean barneratu gabe. Beraz, argizarizko tapoia izatea ez da lotu behar higiene- edo txukuntasun-arazo batekin, beste arrazoi batzuekin baizik. Argizarizko tapoia erauzteko prozeduran bi aldi bereiz daitezke: tapoia kendu aurreko egunetan egin beharrekoa edo prestatze-aldia eta tapoia erauzteko unean egin beharrekoa. Tapoia kendu aurreko egunetan egin beharrekoa. Prestatze-aldia Argizarizko tapoia bigundu dadin, pertsonak, etxean, tanta batzuk bota behar ditu belarrian. Hainbat dira erabiltzen diren produktuak —farmaziako prestakin bereziak, serum fisiologikoa, olioa nahiz ur oxigenatua ur irakinarekin nahasturik, etab.— eta oraindik ez da guztiz frogatu bat bestea baino hobea denik. Tantak 2-3 egunez botatzen dira, egunean 3-4 aldiz, aldiro 4-5 tanta. Tantak bota ondoren, burua 3-4 minutuz albo batera okertu behar da, eta, ondoren, belarritik kanporatzen den likidoa zapi batez lehortu. Tapoia erauzteko mementoan egin beharrekoa Irrigazioa hasi aurretik, erizainak bi kontu argitzea komeni da: ea pazienteak belarriko minik baduen eta ea tinpanoko mintza zulatua nahiz zauritua duen. Kasu horietan ez da irrigaziorik egin behar, kaltegarria izan baitaiteke; eta Otorrinolaringologiako espezialistarengana bideratu behar da pertsona. Otorrinolaringologiako espezialistak, irrigazioez gain, beste teknika batzuk erabiltzen ditu tapoia erauzteko, hala nola, xurgatze-teknika zein pintzen bidezko erauzketa. Halaber, argizarizko tapoia hor dagoela behatu behar da; izan ere, batzuetan, tantak botatzeari esker, tapoia berez ateratzen baita. Eta ikuskapen hori otoskopioa erabiliz egin daiteke (ikus 1. argazkia). Otoskopioak irudiak handitzen dituen lente bat dauka. Egoera normal batean, tinpanoko mintza kolore zurikoa izaten da eta kanpoko entzunbidean iletxoak eta argizari arrastoak ikusten dira. Argizarizko tapoiak kolore arre edo nabarra izaten du eta tinpanoko mintza ikustea eragozten du.   Kanpoko entzunbidea otoskopioarekin behatzen da. Esku batekin belarri-hegala hartu eta gorantz eta atzerantz egin behar da. Horrela, kanpoko entzunbidea lerrokatzen da, eta hobeto aztertzen da. Bitartean, esku nagusiarekin otoskopioa erabili behar da. Tapoia hor dagoela ziurtatu ondoren, erizainak, xiringa batekin ur epela sartuz, tapoia kanporatzea lortzen du (ikus 2. argazkia). Xiringaren zorrotada kanpoko entzunbidearen sabaira nahiz zorura zuzendu behar da, eta ez da oso indar handia egin behar; izan ere, xiringaren zorrotada zuzenean tapoira zuzenduz gero, tapoia tinpanoraino barneratu daiteke nahiz tinpanoaren mintza zulatu, mina sortuz.   Irrigazioa xiringa otologikoarekin egiten da. Esku batekin belarri-hegala gorantz eta atzerantz eramaten den bitartean, esku nagusiarekin xiringa erabili behar da. Tapoia kendu ondoren, otoskopioa erabiliz, behatu behar da argizarizko tapoia kendu dela eta tinpanoko mintza zein kanpoko entzunbidea modu egokian daudela. Saiatu arren, tapoia erauztea lortzen ez bada, pertsonak tantak botatzen jarraitu behar du eta bi egun barru bigarren saio bat egin daiteke. Tapoia kendu ondorengo 2-3 egunetan belarria ez da busti behar eta arazorik nabarituz gero, erizainarengana joan behar da. Prozedurak izan ditzakeen ondorio kaltegarriak Prozedura horrek ondorio kaltegarririk sor dezake, horien artean: mina, tinpanoko mintza zulatzea, zorabioa, bertigoa, botagura, kanpo-otitisa nahiz akufenoak entzutea. Edonola ere, konplikazio horiek intzidentzia baxua dute: irrigazioa egindako 1.000 pertsonatik batean gertatzen direla kalkulatzen da. Ondorio kaltegarri horiek direla eta, ez da gomendatzen aldiroko belarriko irrigazio prebentiboak egitea. ¹ Xabier Huitzi erizaina da, eta Donostiako Erizaintza Eskolan ematen ditu eskolak. Medikuntza eta Kirurgia Erizaintzako irakaslea da.