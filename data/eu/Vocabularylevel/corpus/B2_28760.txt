Docutec Emakumeek egiten dute erdaraz Zaldibian "Zaldibiako euskara. Bertako bizimodua, ohiturak eta pasadizoak" ikerlanaren ondorioa da Zaldibian ere euskara atzear egiten ari dela. PILAR IPARRAGIRRE / Zaldibian euskarak duen egoera berarentzat nahi lukeen arren Gurutzetan, Miarritzen, Tuteran edota Donostian bertan bizi den euskaldunak, nonbait dena ez da jai gure hizkuntzarentzat ezta euskararen paradisu horretan ere. Bere aberastasuna galtzen ari delako, besteak beste. Ondorio horretara iritsi dira, bederen, orain dela bost urte Zaldibiako euskara aztertu eta ikertzeko asmoz bertako zaharrenei elkarrizketak egiten hasi ziren Euskal Filologian lizentziatutako Larraitz Garmendia eta Karmele Etxabe zaldibiarrak, herriko hogeita hamarren bat aiton-amonekin izandako hitz aspertuak oinarri dauzkan "Zaldibiako euskara. Bertako bizimodua, ohiturak eta pasadizoak" ikerlanean. Herri euskalduna da Zaldibia, eta euskara da kalean nagusi den hizkuntza. Umeek, gazteek eta adinekoek euskaraz jarduten dute etxean eta etxetik kanpo, baina Zaldibiak ere baditu euskaldunak ez diren esparruak. "Gaztelaniarako joera nabarmenagoa da emakumeen artean, eta 35 eta 60 urte bitartekoak dira erdaraz gehien hitz egiten dutenak", diote ikerlariek. Jende horrek, beren seme-alabekin euskaraz hitz egiten omen du beti, eta familiakoekin ere bai (adin berdintsuko ahizpak izan daitezke salbuespen). Baina Karmele Etxabek eta Larraitz Garmendiak esandakoaren arabera, adin berdintsuko beste emakumeekin (lagunak, senideak) gaztelaniaz hitz egiteko ohitura indartsua omen da Zaldibiako emakume askoren artean. Ez dira hor amaitzen euskararen arazoak herrian, ordea. Dirudienez, ba omen da Zaldibian ere euskaraz ez dakien jenderik, etorkinen seme-alabak direlako edo. Eta nahiz zaldibiarrek ere, oro har, uste omen duten beraien herriko egoera soziolinguistikoa ezinhobea dela, bizitza guztia euskaraz egin dezaketela, eta beraien euskararen kalitatea oso ona dela, "hori ez da horrela -ohartarazten dute ikerketa honen egileek-. Gure herrian, Euskal Herriko herri askorekin alderatuz gero, euskararen egoera ona bada ere, arazo soziolinguistikoak egon, badaude: euskaraz ez dakiten herritarrak, euskaraz hitz egiten jakin eta gaztelaniaz hitz egiten dutenak, gazteen hizkuntzaren kalitatearen gaineko zalantzak eta abar".