Docutec Espezie inbaditzaileak Globalizazioaren beste eragin bat animali eta landareen artean ematen da. Kanpotik ekarritako espezieak bertakoak suntsitzen ari dira. Honen aurrean zer egin behar dugun aholkuak ematen ditu artikulu laburrak. Kanpotik dator arriskua. Habitataren hondamenarekin batera, espezie inbaditzaileak dira landare eta animalien suntsipenaren errudun nagusia Globalizazioak ez du eragina merkataritzan, lehen sektorean, industrian, ekonomian, segurtasunean, politikan edo gizakien migrazioetan bakarrik. Era berean, eta inola ere ez modu mesedegarrian, naturan eragiten du: planetako beste toki batzuetatik etorri edo ekarritako landare eta animaliek tokian tokiko izaki bizidunei kalte larriak —atzera gabekoak, zenbaitetan— eragiten dizkiete. Berezko areetatik kanpo baina onik irauteko toki aproposean espezie asko bizi dira, geroz eta gehiago. Lekura egokitzeko ahalmen aparta hori, elikagaia edo lurraldea eskuratzearren lehian dabiltzan espezieentzat amenazo bilakatu da, tokian tokiko espezieen desagertzea ekar dezake eta. Habitata hondatzearen ondotik, espezie inbaditzaile edo aloktonoen ugaltzea da landare eta animalien desagertzearen arrazoi nagusia: kanpotar horiek autoktonoen gainetik depredatzen dute, baliabideak lortzearren lehian dihardute, hibridatu egiten dira eta gaixotasunak transmititzen dituzte. Horietako zenbait sistemaren beraren funtzionamendua aldarazteko gauza dira. Kanpotik sarturiko espezie guztiak, ordea, ez dira arazo-sortzaile. Izan ere, abeltzaintzan eta nekazaritzan baliatu ohi direnetako asko eta asko kanpokoak dira. Dena den, espezie inbaditzaileak ingurumen globalaren aldaketaren eragile garrantzizko bihurtu dira. Espainian, ibai, erreka eta lakuetako lau arrain-motatik bat kanpotarra da. Landare eta animalia asko, ustekabean edo merkataritza-arrazoiak medio, berezko habitatetik biziki urrutira iritsi izan dira. Espezie inbaditzailearen adibiderik ezagunena Australian sartutako untxia izan da, egiazko izurrite bilakatu baitzen luze gabe. Penintsula Iberikoan, nahita edo nahi izan gabe, kanpoko fauna- eta flora-espezie asko sartu dira, bertakoei sekulako kalteak eraginez. Zer egin dezakegun Ez askatu animaliarik naturan. Ezta landare edo hazirik ere. Gogoan izan espezie inbaditzaileak direla, mundu zabalean, espezieak desagertzearen zergati nagusietako bat. Konpainiako animalia bat erostekotan, ez aukeratu espezie exotikorik. Horrelakorik baldin badaukazu, zaindu ezazu, ez abandonatu. Inguruak edertzea baldin bada kontua, aukera itzazu bertoko espezieak. Bidaietatik ez ekarri izaki bizidunik. Sorlekuan hobeki bizi dira eta, gainera, ez dute arazorik sortzen.      