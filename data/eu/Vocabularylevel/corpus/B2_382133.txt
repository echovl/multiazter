Docutec Ramon Lazkano: "Musikari izatea gauza askoren batuketa da" Ramon Lazkano musikagilea da, horregatik, berak soinua inork entzun baino lehen idatzi eta irudikatu egiten du. Bizitza osoa eman du doinu artean. Piano eta konposizio ikasketak egin zituen Donostian, Francisco Escudero maisuarekin. Eta 18 urte zituela Parisera joan zen. Geroztik, 20 urte igaro dira. Denbora tarte horretan, leku askotako orkestra entzutetsuenek interpretatu dituzte bere lanak eta sari garrantzitsuak jaso ditu. 2007an, esate baterako, Frantziako Arte Ederren Akademiak Georges Bizet sari garrantzitsua eman zion. Hilean behin itzultzen da bere jaioterrira, Donostiara, Musikenen orkestazio-eskolak ematera. Sari garrantzitsuak jaso dituzu: besteak beste, Frantziako Arte Ederren Akademiaren Georges Bizet saria eta Monakoko Pierre Printzea Fundazioaren konposizio sari garrantzitsuak. Kanpoan etxean baino gehiago baloratzen zaituztela uste al duzu? Ez dut uste kanpoan gehiago baloratzen nautenik. Euskadiko jende askok ikaragarri baloratu izan du nire lana eta nire doinuak ezagutarazteko aukera eskaini didate; esate baterako, Donostiako Musika Hamabostaldian, Euskadiko Orkestra Sinfonikoan edo Bilboko Orkestran. Bilboko Orkestra Sinfonikoak, adibidez, nireak diren hiruzpalau obra programatu ditu azken 15 urteotan eta ez da gutxi. Hala ere, egia da Euskadin ez dela musika garaikidearen aldeko behar adina esfortzu egiten. Euskal konpositoreek bitarteko gutxi dituzte euren lanak ezagutzera emateko. Ez dut uste musika maite ez dugunik edo musikarekiko sentikortasunik ez dugunik, arazo nagusia azpiegiturena da. Musikenen orkestazio-irakasle zara. Irakasle ala sortzaile, non ikusten duzu ondoen zeure burua? Musikari garenok ez gara sortzaile ala irakasle. Musikari izatea gauza askoren batuketa da. Musikari naizen aldetik, musika sortzen dut, musika jo izan dut, musika zuzendu dut, musikari buruz idatzi dut eta musikari buruzko ikastaroak eta hitzaldiak eman ditut. Hemen ere musikaz ari naiz zurekin. Horrek guztiak musikari izatea esan nahi du. Zentzu horretan, irakasle izatea sortzaile izatearekin zuzenean lotuta dago. Guk ikasleei eskaintzen dieguna da gure esperientzia, hainbat urtetan zehar ikasi duguna. Eta era berean, beren zalantzekin gure zalantzak argitu egiten dira. Bi norabideko harremana da. Zure konposizioei euskarazko izena jarri diezu askotan. Zer dela eta? Aspaldidanik ez dut euskara egunero erabiltzen. 20 urte daramatzat Parisen eta nire hizkuntza nagusia frantsesa da. Halere, euskara da nire hizkuntza kutuna, haurtzaroan erabiltzen nuena. Euskararekin oso harreman estua daukat, afektiboa esango nuke, nire lanarekin dudan harremanaren parekoa. Euskara ez da hain hizkuntza ezaguna eta ondorioz, gehienetan, izenburuen esanahia azaldu behar izaten dut. Gainera, jendearentzat gogoratzeko zailak izaten dira izenburuok. Hori dela eta, euskara hautatzea ezkutatzeko edo babesteko modu bat da. Izan ere, neurri batean, behintzat, musikariok biluztu egiten gara jendaurrean jartzen garenean. Zer da hobea konpositore batentzat: enkargu bidez lan egitea edo barrenak eskatzen diona egitea? Hemen ere bi aukera ematen dizkidazu eta ezin dut aukera bakar baten alde egin, biak elkarloturik daudelako. Biek dituzte abantailak eta eragozpenak. Enkargu bidez lan egitea, hala ere, idazteko kemena aurkitzeko bidea izan daitekeela esan ohi dut. Azken urteetan, zorionez edo zoritxarrez, idatzi dudana enkarguz egin dut. Horrek ez du esan nahi barrenak eskatzen didan hori ateratzen ez dudanik. Noiz disfrutatzen duzu gehien? Oporretan, jende gehienak bezala. Baina txantxak alde batera utzita, egia da gure ogibideak abantailak dauzkala; esate baterako, gure denbora antolatzeko askatasun handia dugu. Baina, edonola ere, musika egitea da nire ogibidea eta beste lan gehienek bezala, esfortzua, kemena eta kontzentrazioa eskatzen du, bestelako gauzak alde batera utzita. Zergatik ez ote du konposizioak interpretazioak edo kantuak adinako ikaslerik? Alde handia dago musika gorputzarekin jotzearen eta musika idaztearen artean. Musika eskuekin jotzen dugunean, erlazio zuzena dugu musikarekin; harreman fisikoa da eta berehalako plazera sortzen du. Musika idazteak, berriz, bestelako harremana eskatzen du. Denboraren erreferentzia ere aldatu egiten da: musika jotzen duzunean, 10 segundo oso azkar pasatzen dira, baina hori paperera eramatea egun askotako lana izan daiteke. Bestalde, guk egiten dugun musika nahiko berezia da, exijentzia maila handia dauka. Gaur egun, edonork asma dezake musika ordenagailu baten laguntzarekin, inoiz imajinatuko ez genukeen erraztasunarekin. Baina, alde handia dago ordenagailuz egindako musikaren eta guk egiten dugunaren artean. Ez dut esan nahi bata bestea baino hobea denik, desberdinak direla baizik. Giro bereziren bat behar izaten al duzu konposatzeko? Nolakoa da konposatzeko une hori? Isiltasun handia behar izaten dut. Oso beharrezkoa da barneko entzumena garatzeko eta barrenean dugun soinu ideal hori entzun ahal izateko. Tokiari dagokionez, nire liburuen artean eta nire etxean egotea gustatzen zait, beharrezko lasaitasuna lortzeko. Ba al diozu beldurrik orri zuriari? Jakina! Zailena da ideiak ondo antolatzea. Ideia horiek kanpoko iturrietatik elika daitezke: liburuak, pinturak, museoak, egunero bizi dituzun esperientziak... Horiek guztiek sormena elikatzen dute. Orrialde zuriaren aurrean jartzea, berriz, beste kontu bat da. Konposatzaileok soinuarekin lan egiten dugu eta idazten hasten garenean soinuak zer-nolako forma hartuko duen irudikatu behar dugu. Idazten duzun bitartean sortutako soinua entzuten duzu? Bai, baina barruan entzuten dugun hori ez da benetan entzungo den soinu berbera, kanpoan entzuten denaren irudia baizik. Soinuz inguratuta bizi gara. Horiek ere entzuten dituzu? Egungo munduan soinutik ihes egitea oso zaila da. Soinu ezberdinez inguratuta bizi gara: parkingean, merkataritza-guneetan, trenean... Etengabe entzuten ditugu soinuak, baina aldi berean, ez diegu erreparatzen ez dugu aktiboki entzuten. Gehienetan, gainera, pertsonen arteko komunikazioa oztopatzen dute. Bestalde, egia da azkar bizi garela, eta beharbada, ondoriorik arriskutsuena zapping-a dela. Hau da, inguratzen gaituzten gauza guztien artean hautaketa egin behar dugu eta ondorioz, gauza asko ezabatu egiten ditugu. Soinua bizitzeko, zuzeneko esperientzia eduki behar da eta horrek esan nahi du esperientzia bakoitza ezberdina izango dela. Biolontxelo-jole jakin bat hirutan entzuten dugunean, soinu ezberdina entzungo dugu aldiko, gorabeherak izango dituelako. Iruditzen zait, gainera, hori nahitaezkoa dela musika benetan bizitzeko. Internet eta teknologia berriak direla eta, oso aisa eskura dezakegu musika. Eta kontsumitu ere erruz kontsumitzen dugu. Baina, ba al dakigu baloratzen? Musika ez da berehalakoa, ez dago begi-bistan. Musikaren zentzua edo emozioa barneratzeko, hasieratik amaierara entzun behar dugu. Normalean entzuten dugun musika egitura berekoa da: bizpahiru minutukoa eta errepikakorra. Beethovenen bederatzigarren sinfoniak ordubete irauten du eta, XIX. mendean Londresen estreinatu zenean, zentzurik ez zuela eta luzeegia zela adierazi zuten garaiko kritikariek. XIX. eta XX. mendeko konposizio asko oso luzeak dira eta denbora asko eskatzen dute barneratzeko. Gainera, errepikatzeari uko egiten diote. Horrek arreta intelektual handia eskatzen dio entzuleari. Zein proiektu duzu orain eskuartean? Euskadiko Orkestra Sinfonikoak duela bost urte idatzi nuen pieza joko du apirilean. Pieza hori Iñaki Alberdi akordeoilariak eskatu zidan eta San Petersburgon, Errusian, jo zen estreinakoz 2003an. Maiatzean, Musikasten, hain zuzen, Bilboko Orkestrak nire bi pieza joko ditu, Orkestra Nazionalak enkargatutakoak. Bestalde, Varsoviako jaialdirako pieza berri bat idazten ari naiz, irailean estreinatuko dena. Eta Pariseko abesbatza batentzako beste pieza bat prestatzen ari naiz, besteak beste. Lanik ez zait falta.