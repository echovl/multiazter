Docutec Gaixoek gehiago ordainduko dute Inarrosaldien garaia ireki du Philippe Douste Blazy Frantziako Osasun ministroak Gizarte Segurantzaren erreformari ekinez. Euro bat ordainaraziz, gehiegizko bisitak murriztu eta "jendearen ardura" eragin nahi dute. Egitasmoaren arabera, Lapurdiko, Nafarroa Behereko eta Zuberoako herritarrek garestiagoa izango dute artatzea Inarrosaldien garaia ireki du Philippe Douste Blazy Frantziako Osasun ministroak Gizarte Segurantzaren erreformari ekinez. Osoko erreforma ekain alderako iragarrita bazuen ere, Frantziako Gobernuak ekidin nahi izan du erretretaren gaiarekin eragin zuen protesta mugimendua, eta oraingoan dagoeneko atalez atal egiten ditu erreforma iragarpenak. Douste Blazyk iragarri berri duen neurria zerrenda luze baten atala baizik ez da. Gizarte Segurantzak 15.000 milioi euroko galera dauka urtero Frantzian, eta erreformaren xedea da, osoki estaltzea lortzen ez badu ere, bederen azken urteotako heinera ekartzea. «Sistemaren iraupena bermatzen ez badugu, osasun alorrean bi abiadura ezarriko ditugu indarrean eta ahal gutxien duten jendeek ez dute artatzea bermaturik izanen», adierazi zuen Douste Blazyk. Minuturo Frantziako Gizarte Segurantzak 23.000 euro galtzen dituela nabarmendu zuen galeraren garrantzia azpimarratzeko. Galera hori gelditzeko, diru iturri berriak atzeman behar dituela azaldu du Frantziako Gobernuak. Neurri bakar batek ezin izanen du galera osoa estali. Alabaina, Frantziako Gobernuak homeopatiaren sistema erabiltzen du, hots, dosi txikietan baina usu, osotasunean gordinegia gerta daitekeen erreforma pasarazteko. Euro bat bisitaldiko: Engoitik sendagilearengana doan pertsona orok euro bat ordaindu beharko du bere sakelatik bisitaldi bakoitzeko, Douste Blazyk azaldu duenez. Hargatik prezioak orain artean bezala segituko du, 20 eurotan. Gizarte Segurantzak, ordea, eriari ordain gisa itzultzen dion dirutik aipatu euroa atxikiko du. Dudarik gabe jendartearendako neurririk onargarriena izan daiteke aipatutakoa. Izan ere, jendea ez da egunero sendagilearengana joaten, euro bat ez da ordaindu ezin den kopurua eta, azkenik, gehiegizko bisita kopurua apalarazteko ere uler daitekeelako. Alta, neurria ezin da bera bakarrik hartu, dagoeneko ongi aztertua dagoen osotasun batean kokatu duelako Frantziako Gobernuak. Errolda bat osatzen ariko balira bezala, erreformaren beharra azaldu zutenetik, hainbat irizpide plazaratzen ari dela. Frantziako Gobernuko ministro batzuek euro bateko emendatzea aipatzen zuten, bertze batzuek, aldiz, bi eurokoa aipatzen zuten.Atal asko dituen erreformaren lehen urratsean, beraz, bisitaldiaren emendatzea euro batean mugatzea deliberatu dute, jendeak gehiegizko emendatze gisa har zezakeen bi euroko igoera baztertuz. Familiako sendagileak lehentasuna: Euro bateko emendatzearekin batera Frantziako Gobernuak ekidin nahi du berezitasunen bat lantzen duten sendagileenganako (espezialistak) bisitaldi zuzena. Sendagile horiek ez dute familiako medikuek erabiltzen duten prezio bera erabiltzen eta askatasuna dute berea finkatzeko. Hori dela eta, gehienezko xedarria ezarri nahi du Gobernuak, seguruenik 20 eurokoa. Familiako sendagileak eria espezialista ikustera bidaltzen duelarik, ordainketaren araberako kopurua itzuliko dio Gizarte Segurantzak gaixoari. Zuzenean egiten badu, gehiago ordaindu beharko du bere sakelatik. Ospitaleetako egonaldiak: Ospitaleetako egonaldiei dagokienez, emendatzea egonen dela iragarri du Douste Blazyk; hala ere, ez du zehaztu zenbatekoa. Gaur egun, 13 euro inguru ordaintzen du eriak ospitalean pasatzen duen egun bakoitzeko. Gizarte Segurantzak kopuru horren %70 itzultzen dio. Frantziako Gobernuak bi neurriren artean hautatu beharko du, batetik itzultzen duen kopuruaren murrizketa edo bertzalde egun bakoitzeko kopuru bat ordainaraztea jendeari. Ospitaleko egonaldian, hala ere, ez dira sartzen bertan egindako laguntza guztiak; adibidez, ebakuntza edo erditzea. Baina ez dirudi gaur egun indarrean dagoen xedea aldatuko duenik. Gizarte babes unibertsala: Gizarte Babes Unibertsala deitzen den egituraren bidez, ahal ekonomiko murritzenak dituzten pertsonek ez dute bisitaldi edo medikamendurik ordaindu behar. Parisek ez du irizpide nagusia aldatzeko gutiziarik azaldu oraindik, baina bai laguntza hori erdiesteko irizpideetan zorrotzago jokatzeko. Laguntza hau eskatzen duten pertsona anitz etorkinak dira. Orain artean, nortasun agiriekin arazoak badituzte ere, laguntza automatikoki ematen diote. Engoitik baliteke egoera erregularrean egotea eskatzea, eta, horrela balitz, jende asko osasun babesik gabe geldituko litzateke. Zerga emendatu: Erretretan dauden pertsonei, zergak ordaintzen badituzte, Gizarte Segurantzaren zorra ordaintzeko dagoen CGS zerga berezia % 0,4 emendatuko zaie. Bertzalde, Parisek ez du Gizarte Segurantzaren kutxan sartuko alkoholari eta tabakoari ezarritako zerga igoera. Bertzalde, pertsona bakoitzaren eritasun txartel informatizatua indarrean ezarri nahi dute, argazki eta guzti.  