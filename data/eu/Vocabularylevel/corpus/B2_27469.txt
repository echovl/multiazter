Docutec Lurrikara Nafarroan Nafarroan bezperan izan zen lurrikara baten albistea zabaltzen du egunkariak. Kalterik ez zuen eragin Iruñea inguruan Ritchter eskalan 4.1 gradura iritsi lurrikarak. Lurrikararen kronika eta inguruko gaiak ematen ditu. MAIDER DEL OLMO / Atzokoa, aurten Euskal Herrian gertatzen den bosgarren lurrikara Izan zen, eta baita horietatik guztietatik bortitzena ere; 4.1 gradukoa Ritchter eskalan. Goizeko 11.21ean gertatu zen, Iruñea inguruan, eta Ollon izan zuen epizentroa. Kalterik ez, baina dardarizoa inguruko herri gehienetara hedatu zen. Lurrikarak kalterik eragin ez bazuen ere, susto galanta hartu zuten, atzo goizean, Nafarroako hainbat tokitan, Iruñea inguruan batez ere. Ollo eta Irurtzun herrietan sumatu zuten batik bat lurrikarak eragindako dardara; 4.1 graduko tamainakoa Ritchter eskalan. Lurrikararen epizentroa Olloko ipar ekialdean kokatu zen, eta beste batzuetan gertatu ez zen bezala, atzokoan ez zuten aurrez inguruetan bestelako dardararik sumatu. Hala ere, halako gertaeren aurrean larritzeko arrazoirik ez dagoela adierazi zuten adituek. Zehatz-mehatz, goizaldeko 11.21ean gertatu zen lurrikara hau. Nafarroan ez ezik, Gipuzkoako herriren batean edo bestean ere nabaritu zuten dardara, azken horietan oso xuabe izan bazen ere. SOS Nafarroako iturriek azaldu zutenez, berrogei bat herritarrek deitu zuten atzo zerbitzu horretara gertatutakoaren berri jakiteko. Herritarrak hasieran urduri agertu ziren arren, behin gauzak argitu ondoan gertaerak ez zuen larritasunik piztu. Olloko Udaleko idazkariaren arabera, «haranean zehar nabaritu da gehienbat dardara. Baina udaletxean ere zorua mugitu egin da apur bat, ez ordea, gauzak bere lekuetatik erortzeko adina. Nolanahi ere, inguru hauetan ez da lurrikara bat gertatzen den lehen aldia, nahiz azken hau besteak baino zerbait bortitzagoa izan den». Halaber, Lakuntzako bizilagun batek kontatzen zuenez, sukaldeko mahaia mugiarazteko modukoa izan zen dardara. Herri bereko tabernari batek, halaber, taberna barnean aulkiak mugitu zirela aitortzen zuen. «Hasierako sustoa besterik ez da izan, baina goiz osoan ez da herrian beste konturik izan, lurrikara gora, lurrikara behera», zioen Lakuntzakoak. Bestalde, Irurtzun bera izan zen lurrikarak bortitzen astindu zuen bigarren herria. Hango ikastetxeko idazkariak «leherketa ozena» entzun izana aipatu zuen, eta haur guztiak eskolatik kanpora atera zituztela jakinarazi zuen. «Susto galanta» Haren hitzetan, «zartatu txikiren bat edo beste agertu da eraikinean, baina ez besterik, sustoa bai galanta, eta umeak asko aztoratu dira. Kasu horietan protokoloak agintzen duen bezala, eskolatik kanpo atera ditugu denak badaezpa ere», zioen idazkariak. Irurtzungo udaletxetik ere «larritzeko arrazoirik ez» zegoela adierazi zieten, atzo, gertatutakoaz jakiteko bertara edo udaltzainengana jo zutenei. Nabarmendu zuten dardarak ez zuela herrian kalterik eragin. Hala, Nafarroako hiribururaino hedatu zen dardara. Iruñeko bizilagun batek kontatu zuenez, logelako lanpara mugituarazi zuen lurrikarak. Aurten Euskal Herrian izandako bosgarren lurrikara izan zen atzokoa, eta besteak baino dezente bortitzagoa. Horietatik azkena herenegun bertan izan zen, Gipuzkoako Bidaña mendiaren hegoaldean. Lurrikara txiki horrek 2.7 graduko intentsitatea izan zuen Ritchter eskalan, eta dardara txiki bat salbu, ia ez zen nabaritu ere egin.