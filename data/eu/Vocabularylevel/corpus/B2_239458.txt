Docutec 36 Argal gaudela sinestarazi nahi digute arropa-egileek. Hori baita modernoa, ederra eta osasuntsua. Dendara joan eta 36 tallako prakak sartzen zaizkigula ikusteak poztu egiten gaitu eta, automatikoki, gorputz ederra daukagula sinisten dugu. JASONE OSORO/ Bufa, hotzaaa!!!!!! Elurra!!!!!!!! Txingorra!!!!!!!!!! Baina udaberria ez da iritsi ala? Zerura begiratuta behintzat ez du halakorik ematen. Erakusleihoei erreparatuta bai, kolorez eta oihal arinez eginiko arropak barra-barra. Kiroldegiak gainezka daude, beraz, bai, zerbait hasi omen da loratzen. Udan bikinia jartzen dugunerako perfil finagoa ikusi nahia-edo. Eta hari honi tira egin nahi diot gaurkoan. Izan ere, erreportaje interesgarri bat irakurri dut aste honetan. Jantzien neurriari buruzkoa zen. Tallen ingurukoa, hain justu. Erreportajeak zioenez, denda eta marka bakoitzak bere jantziak neurtzeko sistema propioa dauka. Horrek zer esan nahi duen? Bada, ez direla gauza bera 40 zenbakia, Zero dendan, demagun, erositako bakeroa edo, demagun, Margolen erositakoa. Neurriak ere ematen zituen. Batak 80 zm.ko gerria dauka eta besteak 86 zm. ingurukoa. Sei zentimetroko aldea! Ikaragarria. Nire armairuan begiratu nuen eta, egia, nire praken artean oso talla ezberdinak daude. Baina ez dezala inork pentsa hau guztia kasualitatea denik. Bai zera! Ondo neurtutako estrategia bat da! Argal gaudela sinestarazi nahi digute, lagunok. Hori baita modernoa, ederra eta osasuntsua. Dendara joan eta 36 tallako prakak sartzen zaizkigula ikusteak poztu egiten gaitu eta, automatikoki, gorputz ederra daukagula sinisten dugu. Hori baita edertasunaren neurria: 36. Orain gutxi esan dit ezagun batek bere alabak anorexia duela. Eta, egia, ez nintzen batere harritu. Geuk onartutako gizartea ari gara eraikitzen. Anulatuak gaude. Ez dugu erreala eta faltsifikazioa bereizten. 36 zenbakia eraman nahi dugu ipurdiari itsatsita, gezurretako prakak nahi ditugu. Hobe hori 44 talla errealaren kondena baino.