Docutec Zuek lo eta guk lan MITXELENA, EÑAUT/ Egunez lan, gauez lo. Halaxe agintzen du gizakiaren berezko dinamika markatzen duen ordulari biologikoak. Hala ere, egungo lan antolamenduak beste dinamika bat sorrarazi du, eta gauez lan egin beharrean aurkitzen direnak geroz eta gehiago dira: herrialde industrializatuetako populazioaren %20 inguru ohiko lanorduetatik kanpo aritzen da lanean, eta gorantz doan portzentajea da hori. Jakina, berezko dugun ordulari biologikoa ez errespetatzeak eragin nabarmenak ditu gizakiarengan, gehienak kaltegarriak. Nazioarteko Lanaren Erakundearen arabera, 15 urtetan gauez lan egiten dutenak bost urte zahartzen dira behar baino lehen. Era berean, gauez lan egiten dutenek bihotzeko arazoak, arazo neuropsiatrikoak edota diabetesa nozitzeko aukera handiagoak izaten dituzte, eta egunez lan egiten dutenak baino hiru aldiz gehiago dibortziatzeko arriskua dute. Arazoak arazo, gauez lan egin beharra dute askok eta askok. Batzuek ez dute inolako arazorik sumatzen, besteek bai, eta beste batzuk, ahal duten heinean, lanari neurria hartzen saiatzen dira.