Docutec Britainiarrek dituzte birikak okerren, Europan Biriketako gaitzek beste edozein gaitzek baino heriotza gehiago eragiten dute: munduan bederatzi milioi heriotza eragiten dute urtero. 100.000 biztanleko 105 hiltzen dira Erresuma Batuan urtero, biriketako gaitzengatik Biriketako gaitzek Europako Batasuneko kide diren beste herrialdeetan baino bi aldiz heriotza gehiago eragiten dituzte Erresuma Batuan eta Irlandan, Europako Arnasketa Elkarteak jakinarazi duenez. Haren arabera, arnasa hartzeko arazoei ez zaie behar beste arreta eskaintzen. Europako Arnasketa Elkarteak Europaren Birikei Buruzko Liburu Zuria aurkeztu zuen atzo. Hainbat datu jaso dituzte liburuan, baina bat bereziki adierazgarria: Europan, beste edozein gaitzek baino heriotza gehiago eragiten dute urtean arnasa hartzeko arazoek. Europako beste herrialdeetako datuen gainetik, Erresuma Batuko datuak nabarmentzen ditu txostenak behin eta berriz, eta ez alferrik. Izan ere, Europako Batasunari dagokionean, Erresuma Batukoak eta Irlandakoak dira daturik larrienak. Erresuma Batuan, esate baterako, 100.000 laguneko 105 hiltzen dira urtean, arnasa hartzeko arazoen ondorioz; Europako batez bestekoaren halako bi. Datu gehiago ere badira, baina. Idatziaren arabera, 18 urtez gorako britainiarren %13k dituzte asma arazoak; guztira, 5,1 milioi lagunek. Bestalde, 100.000 laguneko 66k biriketako minbizia garatzen dute Europan %45,9koa da batez bestekoa. Funtsean, OME Osasunerako Mundu Erakundeak orain bi urte osatu zuen zerrendarekin alde gutxi du Europako Arnasketa Elkarteak atzo aurkeztu zuenak. Orduan legez, SESB Sobietar Errepublika Sozialisten Batasuna osatu zuten herrialdeek Kirgizistan, Kazakhstan, Turkmenistan eta Uzbekistan dute munduan, batez besteko okerrena. Biriketako minbiziak, asmak, pneumoniak, eta biriketako gaixotasun buxatzaile kronikoek bronkitis kronikoa eta enfisema, tartean beste inon baino heriotza gehiago eragiten dute herrialde horietan, idatziaren arabera. Bigarren atal batean, arnasa hartzeko arazoek sortzen duten gastu ekonomikoa aztertu dute. Datua esanguratsua da: Europan, 102 bilioi euroko gastua eragiten dute urtean biriketako gaitzek. Erresuma Batuan, bestalde, beste edozein gaitzek baino gastu ekonomiko handiagoa eragiten diote Osasun Zerbitzu Nazionalari arnasa hartzeko arazoek. Beste datu bat: 2000 urtean, 28 milioi lanegun galdu zituzten guztira britainiarrek, biriketako gaixotasunen ondorioz. Arreta eske «Biriketako gaitzek beste edozein gaitzek baino heriotza gehiago eragiten dute Europan, eta jakina, baita mundu zabalean ere. Hala ere, beste gaitz batzuei bihotzeko arazoei, esaterako arreta askoz handiagoa eskaintzen zaie», esan zuen atzo Walter McNicholas Europako Arnasketa Elkarteko presidenteak. Arrazoi horregatik, arnasa hartzeko arazoak ez direla behar beste ikertu dio McNicholasek: «Bihotzeko arazoak eta minbiziak, esaterako, asko ikertu dira, eta hobekuntza handiak lortu dira azken urteotan. Biriketako gaitzen inguruan, berriz, lehen beste dakigu, gutxi duten larritasuna kontuan hartuta. «Biriketako gaitzek, munduan, bederatzi milioi heriotza eragiten dute urtero, eta horren jakitun izan behar dute tokian tokiko gobernuek», nabarmendu zuen. Edmun Neville Toraxeko gaitzak dituztenen Erresuma Batuko Elkarteko buruaren hitzetan datuak «dardara eragiteko modukoak» dira. «Europako biriketako osasunaren zerrendan arnasots batean ageri da Erresuma Batua; Urte asko daramatza arnasa bueltatu ezinda, inork erreparatzen ez badio ere», zehaztu zuen horren harira. Zentzu horretan, osasun publikoan arnasketa arazoak aztertzeko batzorde berezi bat sortu beharra dagoela esan zuen, «bihotzeko arazoak aztertzeko dagoenaren antzekoa». Iritzi bera agertu zuen Walter McNicholasek ere. Eskaera hori bera egin zien McNicholasek Europako Batasuneko kide diren herrialdeetako gobernuei.