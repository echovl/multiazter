Docutec Joanes Urbieta Artikulu labur honetan Paviako guduan heroi izan zen hernaniarraren historia azaltzen da. Frantziako erregea preso hartu zuena izan zen. Gertaera bitxia dakar. Joxan Elosegi Duela 476 urte  1525eko otsailaren 24an, Frantziako errege Frantses I.a hartu zuen atxilo Hernaniko gerlari suhar batek Paviako guduan, eta amore eman zuen armada frantsesak enperadore Karlosen osteen aurkako gerran. Madrilera eraman zuten, ondoren, Angulemako erregea, eta morroilopean eduki espainiarren gustuko ituna sinatu arte. Luzaroan iraun zuten Frantses I.aren eta Karlos enperadorearen arteko liskarrek; bat egiten zutenetan, elkar errespetu handiz hartzen bazuten ere, erruz hil zen jendea gerra haiek ekarritako miserien ondorioz.   Joanes Urbieta Berastegi zeritzan hernaniar prestu hari. Hernanikoak zituen gurasoak, oiartzuarra aitaren aldeko aitatxia. Giputz askoren antzera, Nafarroako konkistako gorabeheretan trebatutako soldadua zen, besoa sendo, ezpata ernai. Deus ez dakigu ia haren bizitzari buruz; bazuen, halaz ere, gogoan edukitzeko moduko bereizgarri bat: «Indar izugarrizko gizona zen Joanes Urbieta, ezagutzen dut proba harrigarriak eta erakuste handiak egiten ikusi zuen bat baino gehiago». Hala idatzi zuen enperadore Karlosen kronikari Cristobal Rojas Sandovalek, apezpiku hondarribiarrak. Noblezia berrian nola edo hala, muturrez aurrera bazen ere, sartu nahian zebiltzan soldaduen gutiziaren kronika ere bada Frantziako errege Frantses I.aren preso hartu zuteneko gertakari hau. Errege gehienen antzera, gudulari txarra eta koldarra zen hura ere, eta neke handirik gabe atzitu zuen Joanes Urbietak, zaldia akabatu eta gero. Harrapatu ondoan, arriskuan ikusi zituen bereetako batzuk hernaniarrak. Hanka bat zamari hilaren azpian lotu eta hortzak erakutsi zizkion gero erregeari: bi falta zituen goiko lerroaren erdialdean. Preso hartzaile, bera baizik ez zuela onartuko agindu zion Frantses I.ak, eta gudura itzuli zen Urbieta. Historiak dioskunez, beste bi soldaduk jabetu nahi izan zuten gatibu eder hartaz, baina hitzari eutsi zion errege frantsesak... eta zaldun egin zuen enperadore Karlosek Urbieta. Ez dakigu haren hortzen berri. XVI. mendearen hasieran, euskaldunen gutiziak ez zuen naziorik, ez zuen Euskal Herririk. Sail eta dukat batzuen jabe egin zen Hernaniko Joanes Urbieta hil baino lehen, kale batzuen ohorea egin zioten hiru menderen buruan. Indartsua gure Urbieta, astazakila alaena.