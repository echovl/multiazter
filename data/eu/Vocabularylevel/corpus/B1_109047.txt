Docutec Txofertzan negukontuz! Autoa 'jostailu' garestia da behar bezala ez zaintzeko. Neguan, hotza dela, euria dela, jela dela, bereziki erreparatu behar zaio autoari berari, eta baita gidatzeko erari ere. Orriotan aholku batzuk emango ditugu autoa eta gidaria errepideetan eroso joateko. Autoa 'jostailu' garestia da behar bezala ez zaintzeko. Neguan, hotza dela, euria dela, jela dela, bereziki erreparatu behar zaio autoari berari, eta baita gidatzeko erari ere. Orriotan aholku batzuk emango ditugu autoa eta gidaria errepideetan eroso joateko.   Olioa   Hiru arrazoi badira olioa aldatzeko. 1. Erabiltzearen poderioz olioa loditu egiten da, eta gehiegi loditzen bada, erregai gehiago xahutuko du autoak. 2. Olioa, besteak beste, motorrak uzten duen zikina biltzen du, eta bistan da olio garbiak hobeto beteko duela egiteko hori. 3. Autoa abian dagoenean motorra berotu egiten da, baina olioari esker, ez da erretzen. Motorraren berotasun horren ia % 40 olioak 'zupatzen' du. Gaur egun era askotako motorrak daude, gasolina behar dutenak, gasoila, balbula asko dituztenak, katalizadorea dutenak.... Horrenbestez, era askotako olioak daude aukeran: ia-ia nolako motorra, halako olioa esan liteke. Esate baterako, egun badira autoa piztu berritan, motorra hotz egonagatik, iritsi beharreko bazter-zoko guztietara ondo iristen diren olio sintetikoak. Diesel motorrarekin olio erdi-sintetikoak edo erabat sintetikoak erabili behar dira, eta olio-egileek 'dieselentzako olioa' jartzen duten ontziak erosi.   Ura ez izozteko isurkaria   Likido honek hotzari egin behar dio aurre. Likido hau, besteak beste, urarekin nahasten da; ur destilatua bada, hobe. Nahasketa horrek bi bat urte edo 40.000 kilometro irauten ditu ondo bidean. Ohitura gaiztoak baztertu: mota ezberdineko antikonjelanteak nahastea, kasu. Autoak duen kristalak garbitzeko urari ere bota behar zaio isurkari hori, batez ere aterpean 'lo egiten' ez badu. Horrelakoetan aurreko kristala garbitzeko eskubilak altxatu, eta kartoi batekin babestu kristal hori.   Bateria   Bateria ondo kargatuta dagoen jakiteko, boltimetroa erabili. Boltimetroak 12,3-11,6 boltio-tartea adierazi behar du. Autoa gelditu eta gutxienez bi ordu itxaron behar da boltimetroa baliatzeko. Borneek ondo jarrita egon behar dute, eta garbi, eta lehor. Kateak   Komenigarria da kateak eskura izatea, eta jartzeko premia izan aurretik ipintzen ikastea. Onenak X itxurako arrastoak uzten dituztenak dira, edo Y itxurakoak uzten dituztenak... Auto batzuek ez dute katearik onartzen, ez ohiko gurpiletan, ez ordezkoan. Ordezkoan inork ez. Horrelakoetan hobe da hondatutako gurpila lehenbailehen konpontzea.   Gurpilak   Indar hartzen ari dira neguko gurpilak. Gero eta sarriago ikusten dira bazterretan. Gurpilei buruz kontutxo bi. 1. Sarriegi behar baino haize gutxiago dute barrenean gurpilok, eta kanpoko marrazkia hondatuegia. 2. Sarriegi etxe berekoak ez diren gurpilak jartzen dizkiete autoei jabeek. Ikusmena   Gidariak eta autoak, biek behar dituzte begi zorrotzak neguan. Elur-tokietan gidatuz gero, ez ahaztu betaurrekoak. Eta lainoarekin gidatzeko argiak izatea ere komeni izaten da urte-sasoi honetan.   Tresneria   Bonbilak, gurpilak, fusibleak... aldatzeko hainbat tresna, linterna, guraizeak... behar izaten dira, zer esanik ez, gauez aldatzea egokitzen bada. NOLA GIDATU NEGUAN   Lainoa, euria, elurra eta izotza ez dira gidarien lagun onak. Bidaide amorragarri horiek azaltzen direnean, abiada mantsotu egin behar da. Eta balazta poliki-poliki zapaldu, ez tupustean hondoraino, nahiz ABS erakoak izan. Kruzeko argiak baliatu, eta lainoarekin gidatzeko argiak, aurrean eta atzean, ahal bada. Kontuan izan euria mardul aritzea baino okerragoa dela sirimiria bera, labaintzeko arriskua handiagoa baita. Eta elurra zein izotzarekin, zer esanik ez. Izotz puskak ez dira aise antzematen. Paraje heze eta itzaltsuetan egoten dira, zuhaitz sarriko haranetan.... Autoa abiatzen denean, izotza badago, bigarren martxa sartu, azeleragailua tentuz zapalduz enbragea leun soltatzen den bitartean. Kateekin ere martxa motzak erabili. Urte osoan zehar, baina neguan areago, ezinbestekoa da guk besteak eta besteek gu ondo ikus gaitzaten. Kristalak garbi eduki, argiak erabili, eta argi ibili.