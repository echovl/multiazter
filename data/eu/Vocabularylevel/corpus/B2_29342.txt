Docutec Eliza katolikoaren markak Oraindik gomutatzen ditut moja eskolako sasoiak. Garai hartan eskola publikoa nahiko txarto ikusita zegoen, eta zeuden ikastola apur-apurrak zer esanik ez, edo nire gurasoek behintzat horien gainean komentatutakoak sinistu egin zituzten. Kontua da moja eskolara joan behar izan nintzela eta sasoi hori gogoan markaturik gelditu zitzaidala. Betiko. Sonia Gonzalez  / Hala ere, ondo pentsaturik, kontrol psikologiko, ikara, mehatxu eta beldur horien artetik, bere alde ona ere atera nion: erlijioak ezingo nau sekula erakarri, ondo baino hobeto ikasi bainuen txikitatik eliza katolikoa zertan datzan. Bekatuaren arrisku eta ondorioez ikaratzen gintuzten, konpainia onak eta txarrak eurek erabakitzen zuten zeintzuk ziren eta oraindino gomutatzen dut zelako mobbing egin zuten eskolako neskato baten kontra. Izan ere, neskato hura zen neskato normal bakarra. Ordurako denok ginen automata hutsak, mojek zer esan huraxe bete eta gorotza baino ez ginela guztiz sinisturik genbiltzan. Geure buruarengan konfiantza oso-osoa galdu arte jan ziguten ganbara. Aipa nitzake berton eliza katolikoaren eraginik bortitz eta krudelenak, edo, asteon atera duten direktorio pastoral horren punturik nagusiak, aipa nezake emakumeon zapalketa, homosexualei erasoak, jendea hiesak jota hiltzeak berdin diela, esker oneko tripak baino ez direla... baina, seguruenik, hau irakurriko duzuenok ondo dakizue hori guztia. Beste hau gura dizuet helarazi: hainbat mendetan katolizismoak jendartean utzi dituen arrasto, seinale eta markak guk pentsa baino gaitzagoak direla ezabatzen. Onartuak, irentsiak eta fagozitatuak ditugu aspaldidanik. Esate baterako, norberaren gaitasunez jabe izatea eta ozen esatea, norbaiti komentatzea, benetan da txarto ikusitako gauza. Apala izan beharra dago. Eta honelako pentsamoldeak dauzka baita kristau ez den jendeak ere. Beraz, ez pentsa zuek kanpo zaudetenik... Geure bizitzetan geure buruetan, geure etikan sartzea lortu dute. Hainbat mendeko inposizio eta buru-jatearen emaitza da. Moral judeo-kristauak aspaldi irabazi zigun: apaltasuna, besteengan pentsatu beharra gure buruetan baino lehenago, bekatua, galarazita dauden gauzak, zintzoak izateko premia, esan beti egia ­eta konfesoreari bada, hobeto, konfesoreak gezurraz erantzun bitartean­, errekonpentsa izango dugulako uste ustela... Begiratu zeure barrurantz, eliza katolikoaren aztarnak eta markak aurkituko dituzu. Seguru.