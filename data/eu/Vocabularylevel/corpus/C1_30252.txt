Docutec Nanoteknologia: sorotik sabeleraino Multinazionalek eta zientziak ez dute bere egiten asmakizun berrien gaineko kezka; hots, zer eragin izango duten jende arruntarengan, nekazariengan, kontsumitzaileengan eta ingurumenean. Horregatik, atzeratu egin behar da nanoteknologiaren garapena. SILBIA RIBEIRO  /  ETC taldeko ikertzailea   Hain eskala txikian ari da gertatzen munduko industria iraultzarik handiena, non jende gehienak ez baitaki gertatzen ari dela ere. Nanoteknologiaren industriak materia nanometroaren eskalara manipulatzea, eta milimetro baten milioirena da eskala hori 50.000 milioi dolar mugitzen ditu, orokorrean hitz eginda, eta, adituen ustez, bilioi bat dolar izan daitezke urtean 2011rako. Materialen ingeniaritzari, informatikari, medikuntzari eta defentsari egiten dizkie ekarri gehienak nanoteknologiak. Nekazaritzari eta elikadurari eginiko ekarriak ere goraka ari dira ziztuan. 2002ko abenduan, nanoteknologiara bere alorrean eginiko lehen hurbilpena argitaratu zuen AEBetako Nekazaritza Departamenduak (USDA). Nanoteknologiaren ikuspegi berri horrekin, automatizatuagoa eta industrializatuagoa izango da nekazaritza; hori horrela, are pertsona gehiago ordezkatuko ditu nekazaritza lanean. Ingeniaritza genetikoarekin sendotu zen joerari segituko balitzaio hau da, kontrol korporatiboa, hazitik supermerkatuko produktu izan arte, nekazaritza nanoteknologikoak kontrolatu egingo lituzke produktu horien osagai diren atomoak berak ere. Transgenikoen negozioan mundu osoan indartsu diren korporazio guztiak nanoteknologian inbertitzen ari dira. Monsantok badu akordio bat Flamel nanoteknologia enpresarekin, bere Roundup herbizida garatzeko (glifosatoa), nanokapsulekin formulazio berri bat eginda. Patentea beste 20 urte luzatzea da akordio horren helburu nagusia. Pharmaciak (orain Pfizerren zati) baditu patenteak liberazio geldoko nanokapsulak egiteko, farmakoetan, intsektizidetan, fungizidetan, plagizidetan, herbizidetan, ongarrietan eta bestelako agente biologikoetan erabiltzen direnak. Syngentak Zeon teknologia patentatu zuen; 250 nanometroko mikrokapsulak dira, eta hostoekin kontaktuan daudenean askatzen dituzte plagizidak. Karate intsektizidarekin batera salgai daude, arrozean, piperrean, tomatean eta artoan erabiltzeko. Syngentak, era berean, badu patente bat nanokapsula baten gainean; nanokapsula horrek askatu egiten du edukia intsektu batzuen (lepidopteroak) sabelarekin kontaktuan dagoenean. Syngentaren arabera, nanokapsula horiek ziurtatu egingo lukete plagizida arriskutsuen erabilera. Modu horretan, justifikatu egiten dute agrotoxiko gehiago erabiltzea eta arrisku handiko plagizidak berriro erabiltzea. Horrezaz gain, nanopartikulak hain txikiak direnez, zeharkatu egin dezakete sistema immunologikoa, azalean zehar mugi daitezke, baita biriketan eta beste organo batzuetan ere. Inork ez daki zer gertatuko den partikula artifizial horiek gizakiekin interakzioan sartzean; ezta ingurumenarekin, ongarriekin, faunarekin eta landarediarekin interakzioa egiten dutenean ere. Zer gertatuko da «lehertzen» ez diren nanokapasulak animaliek edo gizakiok irensten ditugunean? USDAk asmoa du nanosentsoreak erabiltzeko ere; nanosentsore horiek laboreak dauden lekuetan askatuko dira, ur maila, nitrogeno maila, gerta daitezkeen izurriteak, garautsa eta agrokimikoak neurtzeko; nanosentsore horiek urrutiko konputagailuek harrapatzen dituzten seinaleak bidaltzen dituzte. 5etik 15 urtera bitarte beharko omen dira proiektua osatzeko; proiektuak hau ere aurreikusten du: konputagailuan jasotako informazioaren arabera agrokimikoak administratzea. Ez dago ahazterik: aplikazio hori gerra industriarako (Smart Dust) diseinatua da berez gudu zelaien baldintzak monitorean eduki ahal izateko; baita etsaiaren presentzia, armak eta horrelakoak ere. Elikadura industriako erraldoiak (Kraft, Nestle eta Unilever) nanoteknologia erabiltzen ari dira elikaduren egitura aldatzeko. Kraft zaporea eta kolorea aldatzen zaien edari interaktiboak sortzen ari da; esate baterako, atomo zintzilikatuekin egindako likidoa, nahi dugun edari bihurtzen dena (kafea, laranja ura, whiskia, esnea edo bestelakoak), uhin frekuentzia jakin batzuen eraginez. Nestlek eta Unileverrek emultsioak egiten dituzte nanopartikuletan, izozkien eta beste elikagai batzuen egitura aldatzeko. Labore eta elikagaiekin egin nahi diren aplikazio horien guztien arazo nagusietakoa zalantza da; ingeniaritza genetikoak sortzen duen zalantza baino are handiagoa; izan ere, ez dakigu nanopartikula artifizial horiek ingurumenean eta osasunean zer eragin izango duten. Non kokatuko dira? Zerekin konbinatuko dira? Zein erreakzio kimiko sor ditzakete beste elementu batzuekin elkartzean? Ameriketako Kimika Elkarteak 2004an aurkeztutako ikerketak hau erakutsi zuen: uretan disolbatutako karbono nanoesferek kalte nabarmenak egin zizkietela garunean bi arraini 48 orduan bakarrik. Argi dago: hazten ari den kontzentrazio korporatiboak eta egoera honetan garatu den zientziak oraindik erakunde publikoetan, orokorrean nazioarteko industriak finantzatua eta orientatua ez dute bere egiten asmakizunen gaineko kezka; hots, zer eragin izango duten jende arruntarengan, nekazariengan, kontsumitzaileengan eta ingurumenean. Izan ditzakeen eragin izugarriak direla medio, atzeratu beharra dago lehenbailehen nanoteknologiaren garapena. Sekula baino gehiago kontrolatu beharra daukagu zientzia, baina, batez ere, gure bizi-baldintzen kontrol soziala errekuperatu beharrean gaude; eta, esaterako, zer oinarrizkoagorik guztiontzat elikagaien produkzioa baino.