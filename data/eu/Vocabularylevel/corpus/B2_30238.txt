Docutec Abiadura-muga al da konponbidea? Espainiako gobernuak iragarri berri du errepideetan abiadura maximoaren muga jaisteko asmoa duela. Irazabalbeitiak gai horri buruzko iritzia ematen du. IÑAKI IRAZABALBEITIA / Estatuko Gobernuko Ingurugiro Ministro andereak, Cristina Narbonak, gobernuak errepideetan abiadura maximoaren muga jaisteko asmoa duela iragarri berri du. Hiru arrazoi nagusi eman ditu: berotegi gasen emisioak murriztea, energi kontsumoa gutxiagotzea eta errepideetako istripuen eta horien larritasuna txikiagotzea. 100 km/h-ko muga jarri nahi omen da. Egokiak eta beharrezkoak dira hiru helburuok, baina arazoen muinari erreparatuta, hori al da bidea? Neronen iritziz, autoen gehienezko abiadura eztabaidatzeko kontua bada ere, neurri isolatu horrek ez dio ekarpen adierazgarririk egiten konpondu nahi diren arazoei. Ikus dezagun zergatik. Berotegi gasen emisioaren zati handi bat ibilgailuaren joan-etorriei zor zaie: %26 Euskal Autonomia Erkidegoan adibidez. Gainera, oso azkar hazi da azken urteotan garraioaren ekarpena, kamioien trafikoa emendatzearen ondorioz bereziki: EAEn %71 1990-2001 bitartean. Beraz, garraioa lehentasunezko sektorea da Kiotoko protokoloa betetzeko neurriak hartzeko unean. Autoen abiadura murriztea, neurri bat izan daiteke, ibilgailu-motoreek 90 km/h-ko abiaduran zirkulatuz eraginkortasun energetikorik handiena dutelako. Zer neurrikoa, ordea? Proposatutakoak ibilgailu-mota baten, autoen, banakako ekarpena murriztuko luke, soil-soilik. Ez lioke eragingo ez beste ibilgailu klaseei ezta errepidean dabilen ibilgailu kopuruari ere. Eta hor dago koxka! EAEn, merkantzia-garraioaren %96 errepidez egiten da, eta lan-desplazamenduegatik urtean egiten den distantziaren %73 ibilgailu partikularrez egiten da. Datu horiek argi eta garbi darakusate non egin behar den indarra eta ez bakarrik emisioak murrizteko baita errepide-azpiegituren emendatze etengabearekin amaitzeko. Bi norabide nagusitan egin behar da ahalegina. Lehenik, errepideetan dabiltzan kamioiak gutxitu eta merkantzien garraioa trenbiderantz edota itsasorantz bideratuko dituzten politika eraginkorrak bultzatu behar dira Europako Batasunaren irizpideekin bat eginda. Halaber, garraio publikoa egiazki sustatu behar da; horretarako azpiegiturak zabaldu eta hobetu behar dira; jendea autobusa eta trena erabiltzen lagunduko duten neurriak ezarri behar dira bidaia-txartel bakarra esaterako eta, batez ere, hiritarrak kontzientziatu behar dira. Garraio publikoa erabiltzeari, bizikletari eta oinez ibiltzeari ospea eman behar zaie. Horri noski, autoa erabiltzea zailduko duten neurriak ere erantsi behar zaizkio: hiriguneetan aparkatzeko zailtasunak areagotzea, hainbat gunetan autoen zirkulazioa murriztea, etab. Autoak eraginkortasun handiagoz ibiltzeak energia aurreztea ekarriko du, jakina, eta petrolio gutxixeago beharko da Estatuan, baina hori hutsaren hurrengoa da energiaren sektoreak kontsumitzen duenarekin konparatuz, energia elektrikoa sortzeko esaterako. Bestalde, energiaren sektorea da berotegi gasen isurtzaile nagusia, EAEn behintzat: %28. Beraz, petrolioaren menpekotasuna murrizteko beste bide batzuetatik jo beharko litzateke, aurrezte-neurriak hartuaz eta energia alternatiboak bultzatuaz besteak beste. Bide-segurtasuna hobetu eta istripuak eta berorien larritasuna txikiagotzearen ikuspegitik, aurretik beste neurri batzuk hartu behar ez ote diren eztabaidatu behar: gidarien hezkuntza eta trebakuntza, azpiegiturak hobetzea bertan dabiltzan mota guztietako ibilgailuak kontuan hartuz, zirkulazio-neurri murriztaileak ezarri ibilgailu-klase batzuentzat adibidez, Europako erdialdean kamioiek, karabana daramatzaten autoek eta autobusek autobideetan aurreratzea debekatuta daukate sarearen zatirik handienean gauez izan ezik, ibilgailuen segurtasun-neurriak hobetuz, etab. Abiadurari mugak jartzea egokia izan daiteke egoera eta toki batzuetan. Oso neurri egokia izan daiteke hiriguneetan gehienezko abiadura 30 km/h-ra mugatzea hiribide nagusietatik kanpo eta aldi berean txirrindulariek zirkulatzeko azpiegiturak antolatzea. Egokia da, era berean, ibilbidearen, trafikoaren eta eguraldiaren arabera abiadura maximoa doitzea, euria ari duen egunetan edo trafiko astuna dagoenetan jaitsita. Ez dirudi horren egokia kafea guztientzat formula aplikatzeak, ez baita gauza bera Bilbo-Pausua autopistan eta Nafarroako autopistan zirkulatzea trafiko-trinkotasunaren zein ibilbidearen ezaugarrien ikuspegietatik. Beraz, gai horren inguruan gizarte-eztabaida beharrezkoa da, are gehiago, autopistan zirkulatzen duten autoen %85ek 120 km/h-ko muga gainditzen omen duenean. Estatuko Gobernuaren proposamenak erraztasunean jausten dira, iritzi publikoaren aurrean zerbaitetan ari direla agertu nahiaz edo. Emisioen arazoa konpontzeko, energia aurrezteko eta Kioto betetzeko neurri integralagoak eta sektore eraginkorretan hartu behar dira. Kontua da, apika, auto-gidariak sektore energetikoko edo merkantzien garraio-sektoreko nagusiak baino jenero otzanagoa dela.  