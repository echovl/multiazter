Docutec Ezkontza-ajentziak baserrietan ere Baserriaren bizi-iraupena EKIMEN: Iniciativa.'> ez da txantxetako arazoa gurean. Ez dira gutxi adin jakin batetik aurrera ezkongai gelditu diren baserritarrak eta, ondorioz, ez dute izango etorkizunean beren lanari jarraipena emango dionik. Egoera honek, jakina, baserri asko eta hauen aberastasuna desagertzeko bidean jartzen ditu. Ezkongabeak: baserriaren etorkizuna kolokan Baserriaren egoera zalantzan dago bizitzen ari garen aldaketa-egoeragatik, baina baserri askoren amaieraren arazoetako bat, gutxitan aipatzen dena eta arazo larria dena, ezkongabetasuna da. Baserri asko etorkizunik gabe geratzen ari dira bertako biztanleak, gehienetan, mutil zahar geratu direlako. Adibide moduan, Tolosaldean baserrien %10 desagertuko da 10 urte baino lehen, kontuan izanik baserri horietan 65 urte baino gehiagoko pertsonak bakarrik bizi direla. Alde batetik, baserriaren egoera mitifikatua dago eta, bestalde, baserritar askorengan konplexuak daude. ENBA sindikatua gai honi heldu nahirik, Ezkontza-ajentzia batekin harremanetan jarri da; ekimen honekin lortu nahi denari buruz mintzatuko gara, Gipuzkoako lehendakaria den Mikel Arteagarekin. ENBA: Zergatik ezkontza-ajentzia? MIKEL ARTEAGA: Gai honi irtenbidea emateko egokiena dela pentsatzen da. Hau bezalako gai delikatuari heldu aurretik, galdeketa eta ikerketa asko egin da eta ondorio batzuetara heldu gara: a) Bakardade-arazoa ez da baserritarrena bakarrik, kaletarra eta baserritarra pertsonak diren lez, antzeko arazoak dituzte, eta kaletar jende asko ajentzietara joaten da inongo konplexurik gabe. Harremanetan gauden ajentziak urtean 100-120 ezkontza antolatzen ditu. b) Lan hau ez da berria, lehen apaizak egiten zuen edo 'tratanteak'. Denok ezagutzen ditugu honela ezkondutakoak eta familia normalak osatu dituzte. c) Estatu Batuetan, Frantzian... ajentziak oso modan daude eta izugarri erabiltzen dira. Une honetan baita Madrilen, Bartzelonan, Bilbon... arrakasta handia izaten ari dira. Gipuzkoan lehen ajentzia orain dela zortzi urte hasi zen lanean eta une honetan zortzi daude, denak lanez beteak. Honek zer edo zer adierazten du. ENBA: Zein abantaila ditu ezkontza-ajentziak? ARTEAGA: Ajentzia bidez bideratutako ezkontzetan ohiko ezkontzetan baino banaketa gutxiago izaten dira, jende heldua eta zer nahi duen garbi daukana joaten delako. Ajentzia bidez elkar ezagutzen duten pertsonek helburu bera dute: ezkontza. Beraz, denbora gutxiago 'galtzen' da. Ajentziak pertsonak elkarri aurkezten dizkio eta, ondoren, beraiek erabakitzen dute berriro elkar ikusi nahi duten ala ez, harremanetan hasi edo gehiago ez ikusi. Abantaila da denbora ez dela 'galtzen', batek ezkondu nahi duelako eta besteak ez; kasu batzuetan, agian zaila da gogoko pertsona topatzea, baina, gogoko badira eta ezkondu nahi badute, berehala egin dezakete. ENBA: Nola funtzionatzen du? ARTEAGA: Lehenik eta behin garrantzitsuena da konfidentzialtasun osoarekin funtzionatzen duela. Ajentziara joaten denak horrela nahi izanez gero, inork ez du jakingo ajentziara joan denik, beraz, sekretu osoarekin funtzionatzen du.Edozein pertsona ajentziara joaten denean, fitxa bat irekitzen zaio, bere ezaugarriak jasotzen dituena eta nolako pertsona-motaren bila dabilen jakiteko. Fitxa honek garrantzi handia du gero bikote-lagun egokia aurkitzeko. Gezurra esanez gero, datu okerrekin pertsona okerra ezagutzen da eta kasu horretan errua ajentziari botatzeak ez du balio. ENBA: Normalean mutil zaharren ezkongabetasuna izaten da arazoa. Badago emakumerik baserrira ezkontzeko prest? ARTEAGA: Uste baino gehiago. Bai ezkongabeak, bai bananduak, umeak dituztenak edo umerik gabeak. Arazorik haundiena izaten da mutilek hogei urteko neska gazte polit eta liraina nahi izaten dutela, eta hori errealista ez izatea da, neska horiek ere hogei urteko mutil eder eta indartsua nahi izaten dute. Ajentziara pertsona normalak joaten dira eta ez printzeak, hogei urteko andregaia bilatzeko gai denak ez du ajentziaren beharrik. Beste arazoa lotsa eta familiaren presioa izaten da. Normalean, kanpoan bizi den arreba arduratzen da anaia zaintzeaz, honela anaia mutil zaharra ezkontzen bada, arrebaren seme-alaben oinordekotza galtzen da. Ezkondu behar duen andrearengan 'fantasmak' ikusten dituzte, baserria kentzera datorrela, anaia kaltetzera eta abar, anaiaren onbeharrean pentsatu gabe. ENBA: Zein da zure aholkua? ARTEAGA: Gazterik ezkondu ez direnak zenbait arrazoirengatik (lotsa, gaizki ateratako harremana, lan-arazoak...) edo gazte izanik zenbait arrazoirengatik bikoterik ez dutenak, ezkondu nahi badute, ajentzian sartu daitezela. Pertsonak ezagutzeko modu bat besterik ez da. Garrantzitsuena pertsona bakoitzaren zoriontasuna da eta ez dio hainbeste axola nola ezagutzen den ezkontidea baizik eta pertsona egokia topatzea. ENBA Aldizkaria 61.zenb.2000-otsaila, 16 eta 19. orr.