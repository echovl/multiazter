Docutec Gizatasunik ez erietxeetan Salaketa-gutuna duzu honako hau. Idazten duenaren aitona hil egin da Matia zentroan, ospitaleen arteko koordinazio faltaren erruz. "Adineko jendea oztopo da gizartearentzat eta osasun zentroen sistemak ere hari beretik". AINHOA LENDINEZ /   Maiatzaren 13a egun gogoangarria izango da guretzat: Aitxitxari bihotzeko ebakuntza arriskutsu bat egin zioten Gipuzkoako Poliklinikan. Artean ere birikak osatu gabe zituen baina Mendaroko sendagileek adorea eman zioten aurrera egiteko. Egin zioten zabaltze-lana, eta sendagilea bera ikaratuta geratu zen barnean ikusi zuena zela-eta. Barregarria, teknologiaren aroan ez ziren gai izan azken 25 urteotan izandako biriketako gaitz kronikoa aldez aurretik diagnostikatzeko. Poliklinikan egunak luze egin zitzaizkigun baina azkenean Mendarora ekarri zuten. Guretzat, etxera ekartzearen antzekoa-edo zen, egoera hain larria izanik gertuago izango genuelako, guk ere handik edo hemendik argi-izpi bat ikusi nahi genuelako. Bihotzeko ebakuntzaren ondorengo prozesua bide onetik zihoan, ez, ordea, birikena. Egunak luzeak ziren, 24 eguneko zaintzak eta gau amaigabeak. Ostiralean, ekainak 18, Donostiara eraman zuten, Matia zentroan berreskuratze prozesuari heltzeko. Nolanahi den, iritsi zen Matia famatura eta harrigarria, gure aitxitxa, berreskuratze eta indartze prozesuari ekin behar ziona, gaixo terminalen sailean jarri zuten. Asteburua zen, gainera, eta Matian asteburuak bereziak dira, bereziak zentzurik sarkastikoenean. Asteburuko txandan ez da sendagile «ofizialik» egoten, «zaintzakoa» egoten da. Erizainei deitzeko gelako tinbrea konektatu gabe zegoela ikusi zuen larunbat goizean osaba batek, eta aitxitxa, lokartuta zegoela. Orduan jakinarazi zioten gauean lasaigarri bat eman ziotela urduri samar zegoelako. Esnarazi, garbitu, jantzi, bazkaltzen eman eta dominoan jolastu zen senide eta gelakideekin. Horiek horrela, larunbatean lasaigarri gehiago emango zioten beldurrez utzi genuen Matian. Izan ere, Mendaron esana ziguten tratamenduak berekin zituela hamaika botika eta ezin zitzaiola lasaigarri gehiago eman. Igandea ere iritsi zen eta aitxitxa ezin zuten esnatu. Egun osoan «erdi lo» egon zen (sendagileak berak «grogi» hitza erabili zuen), altxatu, kolpeak eman, astindu. Ezer ez. Hilda bezala. Berriz ere gauean lasaigarriak eman zizkiotela esan ziguten, deika eta laguntza eske aritu zelako. Astelehen goizean deitu ziguten: «Zuen aitxitxa hilda aurkitu dugu ohean». Bertara joan eta gelakideak esan zigun goizeko seietan bizirik eraman zutela erizainek. Medikuaren agirian goizeko zazpi eta erdietan hil zela ageri da. Agiriaren behealdean ostiraletik astelehen goizera emandako lasaigarri-dosien zerrenda. Bi egunen buruan, azken 40 egunetan egindako lan eta ahalegin guztia zapuztu dute Matia zentro ospetsu eta arranditsuan. Zergatik? Goardiako sendagileari ez ziotelako gure aitxitxaren egoeraren berri eman, zentroen arteko koordinaziorik ez dagoelako eta azken batean, Euskal Herriko erietxeetan gizatasunik ez dagoelako. Gutun hau salaketatzat hartuko du askok. Izan dadila, bederen, etorkizuneko kasu askoren gogoetarako bide. Adineko jendea oztopo da gizartearentzat eta osasun zentroen sistemak ere hari beretik. Muxu handi bat, aitxitxa.