Docutec Elikagaiak hozkailuan kontserbatzea Eguberrietako erosketek hozkailu eta izozkailuak lepo betetzen dituzte. Etxetresna horiei sekulako etekina aterako diegu, ondo betez gero aholku soil batzuk. Gure hozkailua egun hauetan elikagaiz lepo betetzen da, ospakizun, oturuntza eta gainerakoak direla-eta. Aspalditik, geroz eta kontsumitzaile gehiagok erabaki du elikagai horiek aurretiaz eskuratzea, prezioen zurrunbilo kezkagarri horri ihes egiteko. Ondoko lerroetan ikusiko dugu nola antolatu janak egoera onean kontserbatzeko. Hozkailuan Hozkailuko tenperatura 2º - 4ºC izango da. Hortik behera, baliteke elikagaiak partzialki izoztea; lau gradutik gora, berriz, bakterioak ugaltzen hasten dira. Ez nahasi apal berean elikagai gordinak eta prestatuak, ezta multzo desberdinetakoak (haragia, arraina, esnekiak, fruta...) ere: kutsadura gurutzatua gerta liteke-eta. Ipini prestatu edo kuzinatuak goiko apaletan eta gordinak behekoetan (tantaka hasten badira...). Ez bete gehiegi hozkailua; antola itzazu jangaiak aire hotza tartean ibiltzeko moduan. Gorde jangaiak ongi itxitako ontzi garbi eta lehorretan. Horrela ez duzu nozitu beharko usainik, hezetasun-galerarik, kutsadurarik edo bazterretan lizunik. Izan gogoan hozkailuko atea dela tenperatura-gorabehera latzenak izaten dituena. Ez gorde bertan jangai delikaturik. Elikagaiak, banan-banan Haragi eta arrain freskoak elikagairik ustelkorrenak direnez, izozkailutik gertueneko apalean ipini behar dira: bertako tenperatura 1º - 2ºC izan ohi da. Gorde horrelakoak azpialdean sarexka bat daukaten ontzi itxietan, jangaia eta zukua kontaktuan egon ez daitezen. Arrain fresko garbiak 24 orduz mantenduko ditu bere propietate guztiak hozkailuan; haragia, berriz, lau eguneraino (segun-eta zein atal den) kontserba dezakegu egoera on-onean. Ezarri hestekiak, esnea eta esnekiak erdialde eta goialdeko apaletan: bertako tenperatura 4º - 8ºC izaten da. Gorde hestekiak ontzi itxietan, edo bildu aluminiozko paperean, edo film gardenean. Eduki esnea isolaturik, ontzi itxi batean; irekiz gero, gainerako elikagaiei darizkien usainak berehala hartzen ditu-eta. Gazta hasita badago, bildu ebakitako aldea film gardenean, onddoen ugalpena galarazteko. Gorde gazta-mota bakoitza bere ontzian, bereizita. Oso litekeena da fruta eta barazki freskoak tenperatura hotzetan hondatzea. Gorde hamar gradutaraino egon daitezkeen hozkailuaren behealdeko kutxetan. Bertan sartu aurretik, garbitu ur ugaritan eta kendu jangarri ez diren parteak. Arrautzak hozkailutik kanpo gorde daitezke —uda partean izan ezik, orduan berotasunak mikroorganismoen ugaltzea laguntzen baitu—, baina hotzak iraupena luzatu egingo die. Gorde itzazu mutur zorrotzena behera daudela, barne-egitura dejeneratu ez dadin eta hobeki kontserbatuko direla bermatzeko. Oskola hautsi edo zartaturik dutenak ez gorde. Izozkailuan Izozturiko elikagaiak mantentzeko tenperatura egokia -18ºC da. Beterik eta elikagaien artean tarterik gabe daudenean hobeki funtzionatzen dute izozkailuek. Babes itzazu jangaiak izoztearen ondoriozko erredurak nozi ez dezaten: erabil itzazu zorro bereziak eta plastikozko ontziak. Horrela ez egiteak jangaiaren berehalako deshidratazioa ekar lezake. Idatzi etiketan noiz izoztu duzun. Ez izoztu ostera desizoztu duzun elikagairik. Aurretiazko prestakuntza Haragiak eta arrainak ez du propietaterik galtzen, praktikan, izozte prozesuak ez duelako eraginik izaten ez proteinetan, ez A eta D bitaminetan, ezta mineraletan ere. Jangai horiek desizoztean galtzen diren likidoetan bitamina hidrosolugarri eta mineral gatzak doaz (produktua sutan prestatzean ere galduko diren modu berean). Arraina izoztekoa baldin baduzu, eska arrandegian izozteko presta dezatela. Etxean prestatzea nahiago baduzu, lehendabizi kendu ezkatak, erraiak, burua, hegatzak; ondoren, garbitu uretan eta lehortu, izoztu aurretik. Haragiari kendu hezurrak, gehiegizko gantza eta zurdak. Garbitu barazkiak ur ugaritan eta kendu jaten ez diren zatiak; ur irakinetan egin barazkiak minutu batez eta sartu berehala ur hotzetan. Horri esker, bakterioen ugalpena galarazi eta produktua zuzen kontserbatzea erraztuko duzu; dena den, C bitaminaren galerarik gerta daiteke horrela (%15 - %20). Izozkailuan sartu aurretik, utzi ondo epeldu arte. Arrautzak izoztu nahi badituzu, lehendabizi irabiatu egin behar dituzu. Bestela, gorringoak eta zuringoak bereizi behar dira eta kristalezko potoetan gorde. Era guztietako plater prestatuak izotz ditzakezu. Gorde horrelakoak mikrouhin labean sar daitekeen ontzi egokian: horrela desizoztu eta ondoren berotuko dituzu ontzi berean, besterik erabili gabe. Ez izoztu patatak, pasta, entsaladatarako barazkiak, txanpinoiak, esnegaina eta gantz asko duten saltsak. Denek galtzen dituzte propietateak eta batzuk hondatu ere egin daitezke. Kondarrak, beti fresko Gorde kondarrak (aurreko janaritik sobratutakoa) estalkia duen ontzi garbi, sakonera txikiko batean. Ez utzi prestatu edo zerbitzatu dituzun ontzian (paderan, eltzean). Elikagai edo plater kuzinatuak egin eta  bi ordutara izoztu behar dira. Sukaldeko tenperaturan luzaroago mantentzen badituzu, kaltegarri bihurtzeraino ugal daitezke bakterioak; hortaz, horrelako elikagaiak kontsumitzea arriskugarri jazo daiteke gure osasunarentzat. Kontsumi itzazu kondarrak bi eguneko epean. Elikagaiak hozkailuan sartu aurretik, egon zaitez, ondo epeldu arte. Bero daudela ez sartu inola ere hozkailuan. Irekitako latak (ontziak) bota zakarrontzira, ontzi horien barnealdea berehala herdoiltzen baita. Gorde itzazu elikagaiaren tamainako plastiko edo beirazko ontzi egokietan eta eduki beren saldarekin estalita. Berriro berotutako elikagaiak ez kontserbatu ostera.  