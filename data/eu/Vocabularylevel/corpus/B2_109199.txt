Docutec Kukuma taldea: "Taldeko hamargarren partaidea jendea izatea nahi dugu" 'Kukuma' berbak 'kalabaza' esan nahi du euskaraz eta 'iritsi' lingalaz, Angolako hizkuntzan. Bi hizkuntzak entzuten dira Kukuma taldearen izen bereko diskoan. Lingala, Bilbon bizi den Angolako Jean Bernabe Moussayoren ahotik entzun daiteke. Bilbon bizi den dj estatubatuar batek ere parte hartzen du diskoan, eta Murtziako musikari batek ere bai. Entseguak ere Bilboko auzo batean egiten dituzte Kukumakoek, Boluetan. Zuzenean jotzen dutenean 9 lagun izaten dira: 'Hamargarrena jendea izatea nahi dugu' esan zigun taldeko David Nanclaresek. HABE.- Jean Bernabe zure laguna da, David.David Nanclares.- Bai, nik nahi nuen diskoan parte hartzea. Ahots ona dauka, eta ez da ezaguna. Landu gabeko harribitxia iruditzen zait. Abesbatza afroeuskaldun batean parte hartzen zuen, eta bestetik, ni neu orain bost bat urte hasi nintzen jotzen talde afrikar batekin, eta adiskidetasuna sortzen da, eta horrela. H.- Zuzenekoa eta diskoa antzekoa izango da?Ruben Isasi.- Ez. Jende gaztea harrapatu nahi dugu, eta indartsuagoa izango da zuzenekoa bai musika aldetik, eta dantzagarriagoa diskoa baino. Diskoa estudioan sortu zen, inolako handinahirik gabe. Guri gustatzen zaigu jotzea, beti jo izan dugu, kalean ere ibili gara, eta ondo pasatzeko diskoa da, besterik gabe, guk eta entzuleek. H.- Sorbeltz taldetik zatozte batzuk, eta erromeria kutsu hori utzi eta samba, rumba. erritmo latinoak sartu dituzue, Balkanetakoak ere bai, Maroko ere presente dago, bateria-jolea King Mafrundi da, Ke Rulen aritutakoa da, Bizkaiko kopla zahar bat ere bada diskoan. Aspaldian modan dago musikak uztartzea, eta jatorri ezberdinetako musikariak elkartzea. Baina, non dago muga? Edozein gauza nahas daiteke, ez dago nahaspila egiteko arriskurik?Xavier Valle.- Musikaren aldetik gure ibilbidea era askotakoa da. Entzun ere denetik egiten dugu. Konturatzen zara esaterako, erritmo afrikar bat jiga bat izan daitekeela. Eta estudioan batek jotzen zuen zerbait, eta beste batek horrek iradokitzen ziona jotzen zuen. Beraz, uztartze hori nahiko naturala izan da. Berotasuna gura H.- Kritikariek ere 'musika beroak' sartu dituzuela diote. Nire galdera da. Trikiti mundura ohitua dagoen entzuleria prest dago, eta gustatzen zaizkio flamenkoa, rumbak eta antzeko doinuak, baina musika hauek entzutera ohitua dagoen jendea hurbiltzen al da euskal tradiziora? Ezetz egingo nuke.D.N.- Ba zuk uste baino gehiago. Eta gainera, euskal tradizioan beti egon izan dira polkak, valsak, paso-dobleak. Nabaritu dugu jendea berotasun bila dabilela. H.- Eta ezagutzen al duzue rumbarik dantzatzen dakien euskaldunik?D.N.- Bai. Eta rumba zale asko dago Euskal Herrian. M rtires del comp s etorri izan da, eta askotan etortzen dira. Zerbaitegatik izango da! Eta azaroan edo Ojos de brujo etorri ziren, eta izugarrizko arrakasta izan zuten. H.- Nonbait irakurri dut poeta anonimo baten hitzak moldatu dituzuela. Eskuliburuan kanta guztiak Xavier Vallereren izenean datoz. Zein kantatan darabilzkizue poeta anonimoen hitzak?X. V.- Liburuxkaren bukaeran kantuen azalpenak datoz, eta 'Oración del bosque' nork egin duen ez dugula jakiterik izan diogu. 'Baso bete zur' jarri diogu, eta bateria-joleak aurkitu zuen taberna bateko komunean. Otoitza zelako, ez dugu kantatzen, errezatu bezala egiten dugu. Britainiar aireak sartu dizkiogu. H.- Udan mendiak ez erretzeko gobernuen kanpaina horietako batean sartzeko egokia dirudi. Egurraren alderdi onak.X.V.- Bai. 'Todos contra el fuego' kanpaina, Serratek legez. H.- Irakurri al dituzue Oscar Cubillosen kritikak? Egurra ematen dizue, nahiz Celtas Cortosekin konparatu.Kukuma.- Errespetatzen dugu. Berak hori badio. H.- Eta zuen kontzertuetara doanak zer aurkituko du?Kukuma.- Umilak gara, ondo pasatzeko gogoa dugu. Maketa Arratian grabatu genuenean ez genuen ezer espero, benetan, eta orain Elkar-ekin diskoa dugu. Guk ez dugu harrotu nahi esanez 'begira ze ondo jotzen dugun'. Ez da hori. Ondo pasa ondo pasaraziz. Hori da gure asmoa. KANTUAK MOTZEAN Tout droite.- Bidaia txoro baten kontaera. Italiara joan nahi eta Normandian bukatu zuten.  Enez eusa.- Ihes egin nahi duen uharte bretoi bat, herri-ipuina. Mila doinu lotan.- Isildutako gitarra baten aldarria. Nire kapela makurra.- Balkanetako airea sartu dioten kopla zahar bizkaitarra. Kopla zaharra lehen ahapaldia da, besteak Kukumak sortu ditu. Leonidas Walker'Jig.- Jiga bat, Letrarik gabekoa. Jiga airea. Musika zeltarra.  Ezusteko arrantza.- Afrikako herri-ipuina. Beste aldagai batzuk ere baditu ipuin honek, hegaztiekin esaterako. Samba maneltz.- Ilargiaren fase guztiak kontuan hartuta, maitasunezko istorio bat kontatzen du. Baso bete zur.- Egurraren alderdi onak historian zehar. Hienaren barrea.- Hienak eta Afrikara joan ziren lehen europarren arteko enkontrua. Mundu berri baten ezten.- Afrikari eskainitako abestia. Izarretan pauso.- Mendian hildako mendizaleei eskainitako kanta.