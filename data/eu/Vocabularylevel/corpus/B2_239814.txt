Docutec Oporrak Oporretan lanarekiko haria eta eguneroko errutina eteten ditugu. Beraz, oporren ezaugarririk nagusienak dira etena eta aldaketa. Oporren egiteko nagusia da monotonia haustea, eguneroko ibilbidetik aldentzea. Oporrak iristean, plaf! egiten dugu, tentsioan egon ondoren edo zeharo nekatuta gaudenean gure gorputza salako sofa gainera botatzen dugunean bezala. Lanarekiko haria eta eguneroko errutina eteten ditugu. Beraz, oporren ezaugarririk nagusienak dira etena eta aldaketa. Oporren egiteko nagusia da monotonia haustea, eguneroko ibilbidetik aldentzea. Ez hainbeste ezer egin gabe geratzea eta alferrari ematea, baizik eta aldatzea. Horregatik, ez ditut ulertzen gisa honetan lantuan hasten direnak: «Oporrak zertarako, ez gara moldatuko-eta inora joateko?». Hori dioena oker dago; ez du ulertu zein den bakantzen lehenengo funtzioa. Aldiz, primeran ulertzen diot oporrak belarrak ontzeko aprobetxatzen dituen baserritarrari, edo etxean obrak egiteko baliatzen dituen kaletarrari. Egia esan, oporren funtzioa ondo entenditu duen jende asko dago. Ez da kasualitatea brikolaje-etxeek, pintura dendek, ingeltseritzako almazenek abuztuan inoiz baino gehiago saltzea eta abuztua izatea urteko fakturaziorik altuena lortzen duten hilabetea. Guztiarekin ere, moda beste parametro batzuetan mugitzen da. Kontsumismoan oinarritzen den ekonomiaren eutsaga bat gehiago bihurtu dira egungo oporrak. Orain, inor gutxi konformatzen da Orio edo Zarauzko hondartzara joanez eta egunero etxera itzuliz ibiltzearekin. Benidorm eta Marbella bera ere gutxiegi dira. Ez berez toki egokiak ez direlako, baina distantzia laburregia da, mundua zeharo txikitu zaigun honetan. Orain, gutxienez, Kubara, Kankunera, Indonesiara.... joan behar da. Toki berriak ezagutu beharra dago. Baina harrigarria ez al da, mundua telebistaren bidez sukaldean sartu zaigun honetan, horrenbeste ibili beharra?