Docutec Arropak hobeto emateko, zerjantzi.com Zerjantzi.com atarira sartuz gero, hauxe irakur dezakegu: Personal shopper zerbitzua eskaintzen duen Gipuzkoako lehen enpresa gara. Bertako lankideak moda munduan esperientzia handia dugu, estilismoa eta aholkularitza urte askotan landu baitugu hainbat alorretan: telesailetan, iragarkietan, argazki saioetan, moda desfileetan eta abar. Irudi mailako aholkurik behar baduzu, zatoz guregana, lagunduko zaitugu eta. Hartu al diozu tankera atariari? Aisa, ezta? Web honetan janzterako orduan aholkularitza eskaintzen dute eta beren helburua azken joeretara egokituz, bezeroaren estilo propioa garatzea da. Gure gorputza hobeto ezagutzen laguntzeko prest daude eta horretarako, eredu batzuk emango dizkiote bezeroari, hobeto jakin dezan zerk ematen dion poliki eta zerk ez. Honela, bezeroak bere gorputzari etekin handiagoa atera ahal izango dio. Arropak buruhauste ugari ematen ditu, uste duguna baino gehiago. Hasteko, egunero erabaki behar dugu zer jantzi. Ispiluaren aurrean jarri eta hau bai... hau ez... Erabaki hori hartzeak lanak ematen ditu. Baina, egunero aukeratzeaz ez ezik, tarteka dendara arropa erostera ere joan behar izaten da. Eta han arropa probatzeko jantzi, erantzi.... Gainera, gustukorik, nekez aurkitzen dugu. Arropa batzuk lasaiegi, beste batzuk estuegi edo motzegi edo luzeegi... sekula ez tamainan. Batzuentzat gustagarria da, baina, besteentzat gogaikarria dela jakinda, zer jantzi behar duzun aukeratzen lagunduko dizun zerbitzu bat jarri dute martxan. Izan ere, egia esateko, nork ez du pentsatu noizbait zein erosoa izango litzatekeen norberari ondo geratzen zaizkion arropak eta osagarriak armairuan zintzilik edukitzea erostera joan beharrik izan gabe? Edo erostera joan nahi izanez gero, zein jantzik ematen dizun poliki eta zeinek ez esango dizun aholkularia ondoan edukitzea? Berez, tankera honetako zerbitzuak AEBetan oso ezagunak dira. Oso arrunta da personal shopper edo erosketa-laguntzaile baten aholku, iritzi edo aukeraketez baliatzea. Gurean honelako ekimenak oso berriak dira. Baina, hauxe da zerjantzi.com atarikoek proposatzen digutena, ingelesez hain ezaguna den personal shopping-a, alegia, arropa eta estilismo kontuetan gure ezaugarri eta gustuak aztertu ondoren, guretzat arroparik aproposenak aukeratzen lagunduko digute. Dendaz dendako erromeriak gorroto dituztenek edota denbora faltan dabiltzanek biziki eskertuko dute ziur aski. Baita ospakizun berezi baterako jantzi egokia behar duzunean, edo lanera egoki jantzita joateko arropa behar duzunean... Aukeraketa pertsonalizatua egiten dute shopping assistant edo personal shopper hauek. Ikusi jarraian zehazturik zertan den zerbitzua: Zerbitzuak, zehatz-mehatz Irudia zaintzen duen edonorentzat, zerbitzu sorta anitza daukate. Bezeroak hoberen doakiona aukeratu behar du. Personal shopper-ak bezeroaren aurrekontuaren arabera egingo du denden ibilbidea eta hartara, eskaintza egokia aurkeztu. Erosketak egiteko garaian: Lehen-lehenik bezeroaren estiloa aztertzen dute. Behar dutena ikusi eta gero, erosketa-egun bat aukeratzen dute. Nahi izanez gero, egun erdia edo egun osoko jardunaldia aukera daiteke. Erosketa-laguntzaileak kontutan hartuko ditu bezeroarentzat aurki daitezkeen proposamen egokienak. Erosketak egiteko astirik ez badu bezeroak, laguntzaile-aholkulariak egingo ditu eta ondoren etxera, bulegora edo hotelera eramango ditu, bertan bezeroak arropa lasai asko proba dezan. Erosketa zerbitzu honen barruan, bezeroak daukan gorpuzkera eta arropa aztertzen dute, zein kolore doakion ikusiz. Azterketa hori egiteko, bezeroarekin aurre-elkarrizketa bat ere egiten dute. Ondoren, eta erosketa saioa egin eta gero, txosten pertsonalizatua emango diote bezeroari. Prezioak: Saio erdia, 295 € gehi BEZa, 4 ordu gehienez. Saio osoa, 520€ gehi BEZa. Armairua barrutik: Bezeroaren armairua zabaltzen dute eta zer birzikla dezakeen, zer baztertu eta hala nola daukana nola erabili aholkatuko diote. Bezeroak nahi izanez gero, hilabete osorako jantziak antolatuko dizkiote, hartara egunero zer jantzi eta osagaiak nola konbinatu behar dituen jakingo du. Prezioa: 150€ gehi BEZa. Egun berezietarako: Egun berezi batean zer jantzi ez badaki bezeroak, zerjantzi.com-en lagunduko diote arroparik egokiena aukeratzen, irudirik aproposena eskaini dezan ezkontza, zita, festa... berezi horretan. Prezioa: 150€ gehi BEZa, gehienez 3 ordu.