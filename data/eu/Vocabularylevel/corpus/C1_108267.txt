Docutec Osasun-aseguruak Aseguruen artean, osasun-aseguruak aztertu ditugu hurrengo artikuluan. Jakin nahi al duzu nolakoak diren? Mediku-aseguruak, diskriminatzaileak: ez zaharrik ez emakumerik Espezialistarengana joateko itxaronaldi-zerrendak oso luzeak izaten dira askotan, eta horrek hilabeteetan zain egotera behartzen du gaixorik dagoena. Horrekin batera, osasun publikoaren zerbitzuetan ez da aukerarik izaten nahi den ospitalera edo sendagilearengana joateko. Mediku-aseguru pribatuek, aldiz, osasun-laguntza azkarra eta pertsonalizatua bermatzen dutela diote. Arrazoi hauengatik, eta ekonomiaren sasoi onak, osasun-zerbitzu pribatuen kontratazioa nabarmenki areagotzea eragin dute. Horren adibide dugu, Euskadin ari diren bederatzi aseguru-konpainiek lortu dituzten hiru milioi aseguratuak. Gainera, bezero berriak lortzeko horien artean dagoen lehia gogorra erantsi behar zaio. Gogoratu besterik ez dugu, Bizkaian Igualatorio Mediko Kirurgikoaren eta bederatzi aseguru-etxeen dagoen borroka. Hark, orain arte, ia merkatuaren %100 harrapatzen zuen. Aipatu beharra dago beste bederatzi etxe horien artean dagoela Britainia Handiko konpainia indartsu bateko kide den Sanitas famatua. Horrek milioi bat aseguratu lortuak ditu. Gatazka horren arrazoia oso garbia da. Nahiz eta osasun-zerbitzu publikoa asko hobetu den, zenbait alorri buruzko inkestetan zerbitzu pribatua hobesten dela azaltzen da: hortz-haginen zerbitzua, espezialistak, ikus-entzunezko materiala, errehabilitazioa, laguntza kirurgikoa eta ospitalekoa. Bestalde, pediatria, ginekologia eta traumatologia dira osasun pribatuaren erabiltzaileek gehienbat eskatzen dituzten zerbitzuak. Horiekin batera, aseguru pribatuek beste zerbitzu batzuek ere eskaintzen dituzte: ospitaleko laguntza, larrialdiak, erditzeak, analisiak, azterketak, medikuntza orokorreko tratamenduak, eta batez ere, etxez etxeko mediku-laguntza . Aseguru-etxeen prezioak eta zerbitzuak elkarrekin alderatzea aski zaila da, beren tarifak irizpide desberdinen arabera ezartzen baitituzte: adina, sexua, helbidea, eta, batez ere, beste konpainiekin homologatu ezin diren poliza bereziak. Bi faktore nagusi: sexua eta adina Alde batetik, polizaren kostua aseguru-titularraren adinaren baitan egon ohi da; zaharrenak dira gehien ordaintzen dutenak. 60 urteko aseguratu batek Igualatorio Mediko Kirurgikoan adibidez, Urrezko Polizan, 35 urteko batek baino 7.400 pezeta gehiago ordaindu behar du hilero zerbitzu berarengatik. Hain zuzen ere, konpainia horrek lehengo ohitura zaharra alde batera utzi zuen eta polizak adinaren arabera jarri. Eta horrek ezinegona handia eragin du bezeroen artean. Aseguru-etxe horrek adierazi ahal den gehien atzeratu duela bere erabakia, baina ezinbestez hartu behar izan duela, populazioa gehitzeak eta aurreikuspenek behartuta. Medikuen kostuen hazkuntza azeleratuak behartu omen dute primak igotzera. Eta adin batetik aurrera mediku-gastua bi edo aldiz biderkatzen dela diote. Baina, ez da adin kontua bakarrik. Aseguratuaren sexuak ere eragina izan dezake polizen prezioan. Sanitas-en emakume batek, batez beste, gizasemeak baino 1.774 pezeta gehiago ordaintzen du hilean. Etxea non dagoen ere zerikusi handia du gai honetan. Adibidez, Previasaren eta Sanitas-en tarifak askoz ere handiagoak dira Bartzelonan, beste lekuetan baino. Etxe horietan emakume batek gizasemeak baino 8.400 pezeta gehiago ordaintzen du hilean, eta Estatuko beste lekuetan 7.389 pezeta, hau da, %13 gutxiago. Egin daiteke hitzarmena, kasu batzuetan behintzat, moduluen arabera-medikuntza espezializatua (hilean 3.330-5.660 pezeta), ospitalizazioa (4.070-6.9210 pezeta hilean) Acunsa Nafarroako Klinika Unibertsitarioak, berriz, ospitalizazio-polizak soilik eskaintzen ditu (2.216-3.852 pezeta hilean), eta bezeroei %25eko deskontua egiten diete mediku-kontsultan. Estaldura bai, baina murrizketekin. Aseguru-etxeek aukera ematen dute mediku eta ospitale bat besteen artean lehenesteko, direla beren jabetzako zentroak, direla kontzertatuak. Amefe konpainiak soilik ez du ospitalea aukeratzeko biderik ematen, bere 'kasu itxiak' izeneko polizetan. Previasa, Sanitas, Adeslas eta Asisa, hirurak Estatu eremukoak, poliza-mota bakarra eskaintzen dute. Beste konpainiak, aldiz, normalean, hiru estaldura-mota dituzte: oinarrizkoak (medikuntza orokorra eta espezializatua, larrialdiak, ATS, analisiak, diagnostiko-azterketak), konplexuagoak: karrakatze eta leuntze odontologikoak, eta protesi finko eta funtzionalak. Asisak, bere aldetik, anbulatorioko botika-zerbitzua ematen dute minbiziak jota daudenentzat. Zenbait diagnostiko-protokolotan (erresonantziak, eskanerrak...), ebakuntza batzuetan (basektomia, tronpen ligatura...) eta, batez ere, konpainientzat garestiak direnetan, denbora-tarte bat exijitzen diote bezeroari, poliza sinatzen duenetik, zerbitzu horietaz baliatzeko. Epe hori 6 hilabetekoa izan ohi da, eta haurdun daudenentzat 9-10koa. Polizak estaltzen duen ospitalizazio-egunak ere mugatuak dira. Normala da gaixoak urtean doaneko 30 eguneko estaldura bakarrik edukitzea, Asisan eta Adeslas-en izan ezik, horiek ez baitute doaneko egun-mugarik jartzen. Bestalde, Amefe-k ere ez du ospitalizazioan egun-mugarik jartzen, ebakuntza egin beharra gertatzen denean. Mediku-aseguru on bat aukeratzekoan kontuan hartzekoa Hona hemen zenbait aseguru-etxeren ezaugarriak. Besterik esaten ez den bitartean, polizek estaltzen duten kalte-ordaina 5.000 pezetakoa da eguneko, eritasun edo ospitalizazioagatik, eta 300.000 pezeta ebakuntzagatik. Dena dela, komeni da aseguruen letra txikia ondo-ondo irakurtzea. 1.- IPRESA 14.000 bezero baino gehiago ditu Gipuzkoan. Etxe horrek aukera ematen du Medikuntza Espezializaturako poliza independenteak sinatzeko (hileko 3.330 pezetatik hasita) edo Ospitalizaziorako (4.070 pezetatik gora hilean). 2.- IGUALATORIO MEDIKO KIRURGIKOA 225.000 aseguratu baino gehiago ditu Bizkaian eta inguruetan. Urrezko Poliza, konpainiaren onena, da garestiena guztien artean. Hori da aseguratu nahi dutenei txekeo bat eskatzen dien etxe bakarra, adin-kontua alde batera utzita. Eguneko kalte-ordainak ere eskaintzen ditu ospitalizazioagatik, eta ospitalizazio eta ebakuntzagatik. 3.- ACUNSA Laguntza ospitalarioa bakarrik eskaintzen du, eta anbulantzia-zerbitzua penintsula osoan bere 120.000 aseguratuentzat. Badu aseguru osagarri bat ere joan-etorrien gastuak kitatzeko (urtean 2.000 pezeta ordainduta). Horren beste aseguruak: eguneroko kalte-ordaina ospitalizaziorako: urtean 2.815 pezeta ordainduta eguneko 6.400 pezeta jasotzen dute aseguratuek. 4.- PREVIASA Lau prima-mota dituen aseguru-etxe bakarra da, eskualdearen arabera. 250.000 aseguratuetan bartzelonarrak dira gehien ordaintzen dutenak, eta horien segidan donostiarrak valentziarrak. Sexuaren arabera, garestiagoa da 19 eta 45 urte bitarteko emakumeentzat. Beharrezkoa da 61 urtetik gorakoentzat, hitzarmena sinatu aurretik mediku-txekeo bat egitea. Modulukako kontratuak egin daitezke (medikuntza orokorra, espezializatua eta ospitalizazioa). Horren beste aseguruak: gastuen ordainketa /Mundisalud Integral (Espainian %80 eta Atzerrian &90). 5.- SANITAS Milioi bat aseguratu baino gehiago ditu. Polizak desberdinak dira adinaren, sexuaren eta eskualdeen arabera (Bartzelona / Estatuko beste eskualdeak). Bartzelonako 20-44 urte bitarteko emakumeek gizasemeek baino 21.288 pezeta gehiago ordaintzen dute urtean, eta Estatuko beste herrialdetako emakumeek baino 10.488 pezeta gehiago. Kalte-ordainaren poliza ere sina daiteke Ospitalizazioagatik, erditze-kasuetan izan ezik. 6.- ADESLAS Hori da, Asisarekin batera, bere 244.000 aseguratuentzat mugarik gabeko ospitalizazioarako laguntza eskaintzen duena. Prima desberdinak ordaindu behar dira, sexuaren eta adinaren arabera: emakumeak 17.460 pezeta gehiago ordaintzen du urtean gizasemeak baino). Asegururik merkeena eskaintzen du 20-44 urte bitarteko gizasemeentzako (5.086 pezeta hilean). Horren beste aseguruak: gastuen diru-itzulketa/Adeslas Estra (%80 Espainian eta %90 Atzerrian). 7.- ASISA 1.560.000 aseguratu ditu. Ez du ospitalizariorako doaneko epe-mugarik ezartzen. Etxe horrek ere epe jakin bat eskatzen du sinatzen denetik, zerbitzuak baliatzeko: planifikazio familiarraren kasuan 6 hilabete, eta erditze kontuetan 9 hilabete. Prima berdina da adin guztietakoentzat, kontratua sinatzean 60 urtetik gora ez badu behintzat. Aseguru-etxe hori da kontratatzeko adin-mugarik ezartzen ez duen bakarra. Protesi kirurgikoak ere estaltzen ditu kostu erantsirik gabe. Horren beste aseguruak: egunero kalte-ordaina ospitalizazioagatik eta istripuagatik. Bizi-aseguru on bat kontratatzeko urrezko arauakAskok besterik uste duten arren, bizi-aseguru batek pertsona baten heriotza estaltzeaz gain, beste arazo asko konpontzeko ere laguntza ematen du, bezeroari data jakin batean diru jakin bat itzultzea ere bermatuz, adibidez. Aseguru batzuek egoera asko estaltzen ditu: langabezia-une bat, gaixotasuna, hipoteka bati aurre egiteko zailtasuna, baliaezintasun bat, edo diru-kontuak oker doazenerako laguntzak. Aseguruaren iraupena da, batez ere, aseguru-poliza bat sinatu aurretik ondo ikusi behar dena. Badira aldi baterako kontratuak: bidaia bat gerta daitezkeen ezbeharrak estaltzeko, urte batzuetarako, edo adin jakin bat egin artekoa estaltzeko. Baina ohikoenak bizi osorako aseguruak izan ohi dira, eta biziarteko primak ordain daitezke edo aldi jakin batekoak. Garrantzi handikoa da zenbat ordaindu behar den aztertzea. Gorabehera handiak daude polizak egiterakoan: aseguru-motak, seme-alaben adina, jasoko diren pentsioen zenbatekoa, eta abar. Komeni da aseguru-etxe desberdinen tarifak alderatzea. Dena dela, kontuan har, ez daudela bizi-aseguruetan prima berdinak dituzten bi aseguru-konpainia. Beraz, lasai aztertu behar da zenbait gai: produktua eskaintzen duen etxea zein den, fidagarritasuna, hitzarmenaren baldintzak... EMAKUMEAK, BEZERO ONAKGero eta gehiago dira bizi-asegurua egiten duten emakumeak, etorkizunean lasai bizitzeko asmoarekin, edo eszedentzia-aldiak gertatzen badira ere ( amatasuna eta haurrak zaindu beharra...), edo gizasemeak baino urte gehiago bizitzen direlako. Euskadin gizasemeen heriotza-indizea 75 urtekoa da, emakumeenak 82koa. Horrek guztiak bultzatzen ditu emakumeak beren bizi-aseguru bat egitera. Harrigarria bada ere, 35-55 urte bitarteko emakumeek, hiltzen direnean diru jakin bat bermatzearren, gizasemeek baino %20-25 gutxiago aurreztu behar dute, haien heriotza-indizea txikiagoa baita. Bestalde, emakumeek erretiroan jasotzeko zerbait bermatu nahi baldin badute, gizasemeak baino %5-7 gehiago aurreztu behar dute, Unespa-k aurkeztutako datuen arabera. Osasun-aseguru bat aukeratzeko oinarrizko kontuak Osasun-zerbitzu baterako hitzarmena sinatu baino lehen, oso zehatz aztertu behar dira kontratuaren baldintzak. Gure betiko ohitura konpainia jakin batera jotzea izan bada ere, kontuan hartu behar da badirela beste batzuk ere merkatuan. Gai honen alderdi nagusiak hauek dira: 1.- POLIZEN ESTALDURA Aseguru-etxe bakoitzak poliza desberdinak eskaintzen ditu: prezioak eta baldintza bereziak izaten dituzte. 2.- HASIERAKO GASTUAK Asegurua formalizatzeko gastuak 3.- HILEROKO KUOTAK Badira deskontuak urtean hiru edo sei hilabetean behin ordaintzeagatik. 4.- GASTU-MUGAK Aztertu egin behar aseguru-etxeak diru-kopuru jakin batetik goragokoaren erantzukizuna hartzen duen ala ez. 5.- ARRISKUAK ETA KITAPENAK Poliza bat kitatzeko eskubidea, ezbehar-arriskua oso handia denean. 6.- POLIZAK DESEGITEA Pertsona zaharrei poliza kitatzeko dagoen posibilitatea. 7.- ESTALDURA-MUGA 8.- EZALDIAK Larrialdietan ezaldiak ezabatzeko posibilitatea 9.- ORDUTEGIAK Kontsulta-orduen malgutasuna. 10.- MEDIKU- AZTERKETA Ikusi egin behar aseguru-etxeak kontratua sinatu aurretik txekeorik eskatzen duen ala ez, eta horren gastua. 11.- DESKONTUAK Zenbait familia-motari egiten zaizkion deskontuak 12.- ESTALDURA Estalduraren eremu geografikoa 13.- BIDAIETAKO LAGUNTZA Bai Estatuan, bai Atzerrian 14.- ASEGURU OSAGARRIAK Istripua, eguneko kalte-ordaina ospitalizazio edo gaixotasunagatik. Ebakuntzetako kalte-ordaina. Joan-etorrien gastuen estaldura.