Docutec French frites Iraken kontrako gerra dela eta, AEB-etan Frantziaren aurkako gurutzadan hizkuntza ere aldatzen ari dira. Hizkuntzarekin egin diren beste aztzeko aldaketak gogora dakartza artikulu laburrak. HARKAITZ CANO / AEBetan haserre daude oso frantziarrekin. Hainbeste ze, makina bat urtetan patata frijituei french frites deitu izan badiete ere, hemendik aurrera, freedom frites izendatzea erabaki baitute hainbat lekutan. Patatak presta-tzeko modu bati nazionalitate bat ematea barregarria izan badaiteke ere, are barregarriagoa da tuberkulu otzan horiei askatasunaren ezaugarria ezartzea. Zer pentsa ematen du horrek. Izan ere, jakina da Askatasunaren Estatua frantziarrek amerikarrei egindako oparia izan zela. Premisa hauei jarraiki, irakurketa deduktiboa eginez honoko ondorioa atera genezake: askatasunaren andereñoa patata frijitu hutsa dela iradoki nahi digutela agintari estatubatuarrek, eta askatasuna tomatearekin edo gabe, gogoak ematen dienean irentsiko duten tuberkulu otzana dela. Izenak ematen die gauzei izana eta sinboloek badute beren garrantzia, nola ez. Gogoratzea komeni da, adibidez, hanburgesei xerra errusiarrak esaten zitzaiela Europan, harik eta anti-komunismo sutsuak gaur duten izenarekin berbataiatu zituen arte. Alemaniarrekin ere egin zen antzeko zerbait: Lehenengo Mundu Gerran amerikarrek alemaniarrekiko sentitzen zuten ezinikusiaren ondorioz, frankfurter izena zuten saltxitxei izen hori kendu eta gaur egun erabat zabalduta dagoen hot-dog bezala bataiatu zituzten. Gauza berbera sauerkraut aza egosiarekin ere, alemaniar hizkuntza baztertuz liberty cabbage izena ezarri baitzieten. Amerikarren kolonizazioa nabarmena da gure hizkuntzan: denok dakigu Aznarrek amerikana janzten duela eta Portlandeko porlanez eginda daudela kartzeletako hormak. Konklusioa nabarmena da: zure mihian hasten da Irakeko gerra. Argi ibili.     Comments Login for comment