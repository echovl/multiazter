Docutec Publizitatea eta gazteen jokaera Ikerketa baten arabera, estereotipo negatiboak eskaintzen dizkie gazteei telebistak publizitatearen bitartez, eta horrek jokaera arduragabe eta azalekoa errazten die. Alejandro Navas, Jose Javier Sanchez-Aranda eta Xabier Bringue Nafarroako Unibertsitateko irakasleek eginiko ikerketa batek hala dio. Nafarroako Ikus-entzunezko Kontseiluak eskatuta egin dute txostena irakasleek, eta hori izan da erakundeak argitaratutako lehen ikerketa. 2003ko azaroan, prime-time ordutegian emandako iragarkiekin egin zuten azterketa. Laginerako hautatutako kateak hauek izan ziren: Espainiako TVE1, La2, Antena3, Tele5 eta Nafarroako Canal4, Canal6 eta Popular TV. «Gazteez publizitatean ematen den irudiak elementu laidogarriak ditu. Telebistak oso azaleko balioak ematen dizkio gazteari, eta hori ez da bakarrik iragarkiekin gertatzen. Askotan okerragoak dira telesailak», azaldu dio Berriari Jose Javier Sanchez Arandak. «Gazteak pertsona gisa hazteari mugak jartzen dizkio publizitateak». Gazteez ematen den irudia hobetzeko eskaera Publizitateak erakargarritasun fisikoari behin eta berriro erreparatzeak eragin kaltegarriak izan ditzake, ikerketak ondorioztatzen duenez. Gainera, iragarkiek gehiegizko garrantzia ematen diote entretenimendu eta aisialdiari, eta horrek errealitatearen irudi faltsua ematen die gazteei. Egoeraren diagnosia egin ostean, Nafarroako Unibertsitateko irakasleek proposatzen dute konpromiso bat piztea agente sozialen artean, gazteek publizitatean duten irudia hobetzeko. «Eskaintzen diren mezuek arriskuan jartzen dituzte hainbat balio, eta balio horiek bultzatzeko ekimenak jarri beharko lirateke martxan», diote txostenaren egileek. «Publizitatean lan egiten dutenek badakite zer botere duten, eta euren jokaera aldatuz joan da urteetan zenbait balio defendatzeko. Gazteengana jotzen dutenean ezin dute ahaztu zer mezu ari diren zabaltzen. Bizitzaren ikuspegi positiboa neurriz kanpo balioztatzen dute iragarkietan, eta horrek ondorio kaltegarriak izan ditzake gazteengan». Sanchez Arandak dio ikerketa ez dela salaketa lan bat. «Arazo honek, dena dela, ez dio soilik publizitate sortzaileei eta gazteei eragiten. Gizarteko sektore askori eragiten dio, eta Nafarroako Ikus-entzunezko Kontseiluak badu zer esana».   SEXISMOA IRAGARKIETAN Neska eta mutil gazteen betiko estereotipoak agerian Hainbat adituren arabera, emakumeen irudia telebistako publizitatean hobetu egin da azkeneko urteetan, eta estereotipoak ezabatuz doaz pixkanaka. «Neska gazteen kasuan, ordea, gai hori ahaztu egin dela dirudi. Neska eta mutilen arteko aldea oso handia da, nesken kalterako», dio Jose Javier Sanchez Arandak. «Kanpaina handiak egon dira emakumezkoen irudia hobetzeko, baina gazteengan eragin gutxi duela dirudi». Nesken itxura fisikoa, gorputz «perfektua» eta ahalmen intelektual urrian gehiegizko enfasia jartzen dute egungo iragarkiek, Nafarroako Ikus-Entzunezko Kontseiluaren txostenaren arabera.          