Docutec Etxetik joan Jendeari galdetuko bagenio zeri eskaintzen dion goizeko lehen pentsamendua, zur eta lur geratuko ginateke. Gehienek, euskal arazoaz hitz egin ordez, eguneroko arazo «txikiez» hitz egingo ligukete: lana, bikote-harremanak, seme-alabak, hipoteka, Reala Ez da soziologo zorrotzegia izan behar datu hauen analisia egiteko. Finean, arazo horiek ez dira berez euskaldunak, baina bai, tamalez, euskaldunenak. Merezi du xehetasun hau aintzat hartzea. Ildo honetatik, aipagarria da berriki Eustatek kaleratu duen emantzipazioari buruzko inkesta. Datuen arabera, gazteak gero eta beranduago joaten dira etxetik. Bi arrazoi nagusik hartaratuta: lan-baldintzen ezegonkortasuna eta etxebizitzen garestitzea. Gogora dezadan, «nire garaian...» erretolikarekin inor marmarka hasi aurretik, gaurko gazteak ez direla hutsetik sortu helduak izorratzeko. Gazte hauek heldu horiek sortzen lagundu duten gizarte ereduaren pairatzaile edo onuradun baitira. Beraz, heldu horien akats edo abilezien fruitu. Bakoitzari berea. Erantzukizunak partekatu behar, beraz. Zoritxarrez, partekatu ordez, «nork bere larrua salba dezala» dinamikan amildu gara. Joera hori argitze aldera, adituek diote gizakiak bakarrik gaudela estatuaren aurrean, eta estatuaren desanparoa, eguneroko arazoei begira, ez dela makala. Horren adibide, Iraken ikusi ditugun jarrerak. Japoniako gobernuak garrantzi gehiago eman dio Estatuaren sendotasunari, bertako biztanleei baino. Berdin Espainiak. Tropen itzulerak ahultasuna dakarrela diotenak, Estatuaren irudiaz ari dira, eta ez gizakiez. Horra gakoa. Gizakien arazoez arduratu ordez, erakunde abstraktuekin itsututa dabiltzala batzuk.