Docutec Erdarari esker Zenbat euskaldunek ulertuko ote du euskarazko esaldia lehen irakurketan? Eskerrak jatorrian dagoen gaztelaniazko esaldia dagoen! PELLO ESNAL/   Joan den astean hartu genuen etxean Telebista aldizkaria, beti bezain txukun eta dotore. Dena argazki zoragarri, kolore bikain, maketa aparta, testu Hasieratik irakurtzen hasi, eta euskal hitzekin topo: «Ondo pasa!» izeneko aurkezpena. Ez zagok gaizki. Eta lehen lerroetan: «Telebista aldizkariaren azken edizioaren ardatza entretenimendua da». Nire artean: «Ño! Lehen, amaieran etortzen zituan hieroglifikoak». Eskerrak aldamenean zekarren jatorrizko erdal bertsio handi-mandia: «El entretenimiento es el referente de la presente edición de la revista Telebista» Horren zaila ote da itzultzea «Entretenimendua du gai Telebista aldizkariaren ale honek»? Baina, bai zera! Eskerrak helduen alfabetatzeak ez duen bezerogairik. Izatera, gutxitxo lirateke bi mila euskaltegi ere. Baina zertarako euskaltegiak, aukeran izanda ikastolak eta euskal irrati-telebistak? Auskalo zenbat diru kosta zaion EITBri aldizkari-ale hori plazaratzea, halako maketa, argazki eta erdal testu. Baina ez diet galdetuko zenbat kosta zaien euskal testua. Bai baitakit zenbat balio duen. Hala ere, jarrai dezagun «Ondo pasa!» irakurtzen, nahiz eta gaizki pasatu: «Talde profesional osoa, aurpegiak zein ahotsak, mikrofono eta kameren aurrean zein atzean lan egiten dutenak batzen eta elkartzen dituen ezaugarria kalitatea da». Zenbat euskaldunek ulertuko ote du esaldia lehen irakurketan? Albokoa bai. Baina tira! Jaso dezagun esanahia: kalitateak batzen omen ditu. Eskerrak esaten duten. Bestela, pentsatuko genuke erdarak batzen dituela. Eta gaituela. Eskerrak!