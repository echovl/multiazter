Docutec Langileon etorkizuna Agian alda daiteke norabidea edo, behintzat, abiadura pittin bat makaldu. Baina gauzak oraingo martxan badoaz, hemendik aurrera lan gehiago egin beharko dugu, oraindik ordu gehiago egunean eta, era berean, urte gehiago bizitzan. ARANTXA URRETABIZKAIA/   Agian alda daiteke norabidea edo, behintzat, abiadura pittin bat makaldu. Baina gauzak oraingo martxan badoaz, hemendik aurrera lan gehiago egin beharko dugu, oraindik ordu gehiago egunean eta, era berean, urte gehiago bizitzan. Duda gehiago egin daiteke, oraindik, erretiroaren datari dagokionez, baina asteroko orduei buruz itxaropen gutxi gelditzen zaigu bazter honetako langileoi. Bi adibide bakarrik aipatzeko, Frantzian atzera bota dute 35 orduko astea, atzerabidea hitz dotorez jantzi badute ere eta Alemanian esparru askotako langileek, gero eta esparru gehiagoko langileek, soldata beraren truke lan ordu gehiago egiteko proposamena onartu behar izan dute, enpresek alde egin dezaketen beldurrez. Eta Europa aurreratuaren barruan langileen eskubideari dagokionez aurreratuen dauden herriak aipatu ditugu, beraz, ia seguru guk ere bide hori jarraitu beharrean egongo garela. Agian, langile arruntok baino gehixeago eutsiko diote oraingoari funtzionarioek eta horrekin batera are gehiago ugalduko da funtzionario izateko bokazio hain zabaldua, baina esparru honetan ere ez dirudi, gutxienez etorkizun laburrean, guztiok funtzionario izateko aukera izango dugunik, estatuek ere flakatzeko joera dutela baitirudi. Bitartean, gutako bakoitzak duenari eutsiko dio irrikaz eta agian urtetan aurrera xamar daudenek lortuko dute helburu hori. Atzetik datozenak, ordea, bertan sortuek edo etorkinek, jai dute. Jai beltza, hori bai. Ez dira oso pentsakizun alaiak udaberri loretsu batentzat