Docutec J versus X - Txikitatik gorrotatzen dut Euskaltzaindia. Kasik hitz egiten ikasi nuenetik. Zergatik? Aurreko zutabe batean eman nizuen H hizkiak eta biok bizi izan dugun borrokaren berri. Aritz Hrekin zela eta ez zela, ederki dakit zer den ahoskatzen ez den letra baten zama bizkar eramatea. Bada, oraingoan, Euskaltzaindiaren arau berri batekin egin dut topo. Aspalditik nenbilen izen-abizenen grafia aldatzekotan, eta, azkenean, animatu egin naiz. Halako batean, Erregistrora joan eta beraiek vasquización del apellido edo deitzen duten zera hori gauzatu dut. Grafia gaurko euskarara ekartzea alegia. Gorrotxategik ez dit arazo handirik eman. Ch eta gui-ak tx eta gi batengatik kanbiatu ditut. Horraino dena ondo. Arazoa Mujikarekin etorri da. Bigarren abizena dut Mujika, nortasun agirian Múgica, baina idatziz beti Mujika. Bada, ez didate horrela jartzen utzi Euskaltzaindiko lagunek. Muxika behar omen du. Jatorriz-eta hala zelako eta hau dela eta hori dela Erregistroko langileak halaxe eman dit familia liburua, nire abizena kanbiatuta bai, baina gaizki kanbiatuta. Euskaltzaindiaren arabera ondo, baina ez nire gustura. Halatan bataiatu nau Euskaltzaindiak Muxika bigarren abizenez. Ez dakit orain zer naizen, disidentea, heretikoa, agnostikoa Egunotan ring batean topo egiten zuten X eta J hizkiekin egin dut amets. Eta nire baitarako pentsatu dut noren aurrean errekurritu dezaket Euskaltzaindiaren erabakia. Zein da goragoko organoa? Babesik gabe geratu behar al dut? Eta, bestalde, zergatik daude konpontxo eginda Erregistrokoak eta Euskaltzaindia? Bistan da Euskaltzaindiak ez didala bakerik emango, ezta su-eten garaian ere.  