Docutec Gaur beteko dira 25 urte Realak futboleko Liga lehen aldiz irabazi zuela 25 urte dira Realak futboleko Liga lehen aldiz irabazi zuela. 1981eko apirilaren 26an lortu zuen txapeldun bihurtzea, El Molinonen futbol-zelaian Gijongo Sportingen aurka binako berdinketa lortu ondoren. Ikaragarria izan zen Zamorak azken unean sartu zuen golak realzale guztiengan eragindako zirrara. 1980-81 denboraldia ez zuten oso ongi hasi gipuzkoarrek, eta denboraldi osoa sailkapenaren goialdean egin zuten arren, ez zuten titulua eskuratzeko lehian jardungo zuten itxurarik eman. Hamar jardunaldi gelditzen zirela, Realak 2 eta 0 galdu zuen Bartzelonan, eta Atletiko de Madril liderrarengandik sei puntura gelditu zen. Ordutik amaierara, ordea, Realak ez zuen partida bakar bat ere galdu, eta madrildarrak, aldiz, gainbehera etorri ziren. Azken aurreko jardunaldian, Murtzian, garaipena lortu eta sailkapeneko buru jarri zen Reala. Atotxan R.C.D. Españolen kontra jokatutako partida ere irabazi egin zuen; bere historiako partida garrantzitsuenaren atarian zen, beraz, Reala. Gixonen zen hitzordua, 1981eko apirilaren 26an; Realak nahikoa zuen berdinketa lehen aldiz Ligako Txapeldun izateko. Partida ezin hobeto hasi zen gipuzkoarrentzat, 7. minutuan markagailuan aurrea hartu baitzuten, Kortabarriaren gol bati esker. Mesak berdinketaren gola egin zuen lehen zatiko azken minutuan, eta jokalari hark berak bere taldea aurreratu zuen bigarren zatiko lehen minutuan. Real Madril irabazten ari zen Valladoliden, eta aurreko denboraldiko historia errepikatu egingo zela zirudien. Baina, El Molinoneko partidan, Zamorak arean noraezean gelditutako baloi bat aprobetxatu eta GOOOOLLLLLLLLL, binakoa sartu zuen; gol horrek Ligako Txapelketako lehen titulua eman zion Realari. Realak honako hamaikako hau atera zuen partida historiko hartan: Arkonada, Zelaieta, Gorriz, Kortabarria, Olaizola, Diego, Alonso, Zamora, Idigoras, Satrustegi eta Lopez Ufarte. Bigarren zatian Jose Mª Bakerok eta Larrañagak ere jokatu zuten.