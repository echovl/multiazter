Docutec Sobrongo guda koloretsua Sobronen jarri duten jolas parke batean guda bereziak egiten dituzte "helduek": elkarren kontrako guda horietan pintura jaurtikitzen dute. Pinturazko bolatxoekin aurkaria margotzea helburu duen 'paintball' jolasean aritzeko aukera dago Gaubean (Araba) Ezkondu aurreko agur-festek badute beste osagai bat, paintball izeneko jolasalditxo bat, hain zuzen. Bi talde aritzen dira aurrez aurre, normalean mendian edo basoan, eta jokalariek pinturazko bolatxoak jaurtikitzen dizkiote elkarri. Aurkariak margotzea edo erdiko bandera jasotzea lortzen duena da garailea. Gizarte garaikide txatxuaren denbora-pasa leloa? Ez, behinik behin, iragan larunbat arratsaldean Sobronen (Araba) jolasean zebiltzanentzat: «Pare bat ordutan ongi igarotzeko abagunea da, baina, hori bai, beste era batera!». Jolasa ez da gogokoa izango 90eko hamarkadako yuppie estatubatuar haiek begitan hartuta dauzkanarentzat, baina Euskal Herrian denetarik dagoela pentsatu zuten kirol enpresa bateko arduradunek. Uda hasieratik partidak antolatzen ditu, eta jendeak oso ondo hartu du, batez ere Gaubeako bi mendiren arteko alderdian. Han aritu ziren joan zen asteburuan hamar lagun, Sobrongo paraje ederrak une batez guda zibileko Albertia edo Intxorta bilakaturik. Pare bat debeku besterik ez dago: 16 urtetik beherakoek ez dute jolasterik; eta ezin daiteke bolarik jaurtiki gertutik, sei metro baino gutxiagoko distantziatik botatzeak min egitea litekeena baita. Bestetik, betiere giro pixka bat izan dadin, gutxienez zortzi pertsonak parte hartu behar dute, eta bakoitzak 100 bola jaurtikitzea du, baina gehienek gehiago eskatzen dute. Sugeen gisara arrastaka ibiltzea, gogoko Enpresa antolatzaileak abenturazko kirol saioak eratzen ditu, baina besterik egiten daki, eta, adibidez, Zeledonen panpin berriztatuaren jaitsiera-igoera antolatu zituen Gasteizko jaien azken ekitaldian. Orain koloretako bolatxoekin dabil, Mikel arduradunak dioenez, «jendeak benetan gustuko daukana lurrera bota eta hortxe arrastaka mugitzea» dela jakitun. Baina ez da soilik sugeen gisara ibiltzeko apeta dugunik. Era berean, aurkaria margotzeko tranpa guztiak egiteko berezko joera omen dugu: «Bolak bukatzen zaizkionak eskua altxatu eta jolas-esparrutik irtetea du, baina beti-beti une hori aprobetxatzen dute aurkariek ederki margotuta uzteko... Jai du hemen eskua altxatzen duenak!». Guda koloretsua, beraz, Sobrongoa, eta punteria ikusita, Omako basoen modura amaituko dira Gaubeakoak. Argibideak: www.margomendi.com webgunean.                                                                                                                  