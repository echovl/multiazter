Docutec Sushia emakume biluzien gainean Emakume biluzien gainean sushia zerbitzatzea debekatu du Txinako gobernuak. Emakumeak biluzik agertzen diren iragarkiak ere debekatu zituen pasa den astean. Txinako zenbait jatetxetan sushia emakume biluzien gainean zerbitzatzen dute, eta Txinako Gobernuak hori debekatzea erabaki du. Japonian hasi ziren janaria emakumeen gainean ateratzen, eta, gerora, Asiako zenbait herrialdetara eta AEBetara zabaldu da ohitura hori. Txinako agintarien esanetan, gisa horretako ekintzek "duintasuna bortxatzen dute eta emakumea umiliatzen". Xinhua albiste-agentziak azaldu duenez, 2004ko apirilean Kunming herriko  jatetxe batek (Txinako hego-mendebaldea)191 euroko isuna jaso zuen, "gorputz lirainetan oturuntzak" antolatzeagatik eta horien promozioa egiteagatik. Giza eskubideak urratzea Jatetxeko jabeek argudiatu zuten janaria horrela aurkeztu zutela txinatarrei erakusteko japoniarren sukaldeko kultura. Nolanahi ere, jakiak gorputz biluzien gainean zerbitzatzeak emakumeen giza eskubideak urratzen zituela nabarmendu zuten agintariek. Era berean, garbitasunari buruzko arauak eta publizitateari dagozkionak ere urratzen zituela azpimarratu zuten. Bestalde, emakumeak ez zeudela arropa egokiarekin jantzita ere adierazi zuten agintariek. Pasa den astean emakumeak biluzik agertzen diren iragarkiak ere debekatu zituen Txinako Administrazioak. Aipatu iragarkietan emakumeak oinez nahiz geldi azaltzen dira, baina erabat biluzik.      