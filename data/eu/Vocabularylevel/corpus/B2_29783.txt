Docutec Maradooo... Duela lauzpabost urte irakurri nuen lehenengoz "Yo, El Diego", Maradonaren autobiografia. Hala jakin nuen zer izan nahi nuen haunditan. Orain hiltzen ari da. Ez omen da honetan izango. Noiz orduan? Berdin dio! Beti biziko baita. XABIER SILVEIRA / Bertsolaria Duela lauzpabost urte irakurri nuen lehenengoz "Yo, El Diego", Maradonaren autobiografia. Hala jakin nuen zer izan nahi nuen haunditan. 14 urte zituela, Argentinos Juniors bere lehenengo talde profesionala izango zenaren rekojepelotasa zela, atsedenaldian zelaira atera eta baloia hanka artean zerabilela, estadio osoak bere izena oihukatzeari ekin zion: maradooo, maradooo... urtetan errepikatuko zen. Eta da. Euskal Herrira etorri izan den aldiak gogoan ditu ere Diegok. Nola ez! Goikoetxeak belauna urratu zionekoa, behintzat... Harrigarriena, dena den, Goikoetxea horrelaxe idatzia azaltzearena egin zitzaidan, tx-ez eta k-z. Alaba baten izena Dalma Nerea izatea ere... Bere lehen ametsak betez, guztiak bete daitezkeela frogatuz, aitari lan gehiago egin ez zezan eskatu zion, horretarako baliabideak emanez. Txin-txin... Aita santuari ere bisitan joan omen zitzaion, Aita santua gosea desagerrarazi behar zela esaten entzun eta egun guttira. Urrezko sabaia zeukan eraikin batean egin omen zion ongietorria Juan-pablok; ikustekoa behar luke Maradonak hura saldu eta afrikarrei jaten ematea hobe lukeela erran zion unea! Che, boludo... Historiako futbolari onena izateaz gain, potroak ukitzeko abildade miresgarria berea, bai horixe! Orain hiltzen ari da. Ez omen da honetan izango. Noiz orduan? Boca-River egunean agian? Berdin dio! Niretzat eta askorentzat beti biziko baita. Eta zaudete ziur zuen seme-alabek beretaz galdetuko dizuetela. Zerotik hamarrera dena epaitu daitekeen mundu honetan berak badu berea. Hamarra! Baina hitz joko errexa dakar berekin hamarrak. Drogaren aitzakia merkea. Lehen haundi egin zintuenak hilko zaitu orain. Drogak? Ez. Prentsak! Maradonak dauzkan positibo kasu guztiak tribunaletan daude oraindik. Eta bere besta egiteko moduan sartzea ere! Bertze batzuk izango dira euskal gaztetxoen ereduak aurrerantzean, kirolari errespetagarriak eta zintzoak. Dopin kontroletan harrapa ez ditzaten ere drogatzen direnak. Indurain berriak. Multinazionalek ordaindutako medikuek eta kimikari psikopatenek asmatutako super-gizonak. Edo, ez zarete jarri pentsatzen zergatik ezkutatu zen Miguel haundia haundien zenean? Nola liteke gazte sasoiko sendo bat hogeita hamar urte betetzerako hiltzea, umetatik kirolari izan bada? Ez ote kirola hain ona? Zuen seme-alabetako bat porro bat erretzen ikustean, bizikletan dabilenean jartzen duzuen aurpegi irribarretsua jarriko al diozue? Benetan zuen ondorengoei kirola den bizi osasuntsu hori oparitu nahi diezue? Maradooo, maradooo... Eta jarraitu lasai irriz, Maradona izan nahi nuela konturatu nintzenekoa lerro xuri bati lotuz. Bah!!!