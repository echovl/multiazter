Docutec Bidaian gozatzeko aholkuak Bidaia hasi baino lehenago kontuan hartu beharreko gauza asko daude, bereziki herrialde exotiko bat bisitatu nahi badugu: osasuna, dokumentazioa eta agiriak... Bidaian ahalik eta gehien gozatzeko aholkuak Horrelako lekuetara joaten direnek kontuz ibili behar dute, gaixotasunen bat hartzeko arriskua handiago izaten baita bertan, eta hori ekiditeko hainbat neurri hartu behar dira osasun aldetik. Dokumentu eta agiri guztiak eguneratuta izateak eta aldez aurretik bidaia ongi planifikatzeak egonaldia atseginago egiten eta arazoak saihesten lagunduko digute.   Munduko edozein txoko bisitatu aurretik, lehenik eta behin bidaia ongi planifikatzea komeni da, betiere, gure baliabideen arabera. Nora joango garen eta bidaiak zenbat egun iraungo duen erabaki ondoren, herrialde edo inguru jakin horri buruzko informazioa (mapak, gida-liburuak?) biltzea ondo legoke, gehienbat, historiaren, ohituren eta egungo egoeraren ezagutza batzuk izateko. Gainera, oporretan joan aurretik bidaiarekin goza dezakegu horrela. Horrez gainera, bertako hizkuntzan hitz batzuk, oinarrizkoenak behintzat, ikastea erabilgarria izango da oso; hango biztanleek eskertuko dute ahalegin hori, ziurrenik. Agiri eta dokumentu guztiak eguneratuta izan behar ditugu. Europako Batasunetik kanpo bagoaz, pasaportea indarrean dugula egiaztatuko dugu, eta, kontuan hartu gainera, zenbait herrialdetara joateko agiriek sei hilabeterako balio behar dutela gutxienez. Era berean, herrialdean sartzeko bisa behar den jakin behar dugu. Bestalde, baliteke bidaian agiriren bat galdu edo lapurtzea, eta horregatik komenigarria da dokumentu garrantzitsuenen, behintzat pasaportearen, NANen eta gidabaimenaren, kopia ateratzea. Osasuna aintzat hartu beharreko beste gai bat da. Herrialde exotikoren batera joanez gero, gaixotasunen bat har dezakegu, eta hori ekiditeko bidaia hasi aurretik eta egonaldian bertan ere hainbat neurri hartu behar dira. Inora joan baino lehen, etxeko medikuari bisita egingo diogu, osasun azterketa egin eta aholku batzuk jaso ahal izateko. Txertoak behar izanez gero, hark esango digu jakin beharreko guztia. Horrez gainera, oso garrantzitsua da oporrak igaro behar ditugun herrialdeko osasun zerbitzua nolakoa den jakitea, eta, era berean, bidaiariari laguntzeko zerbitzuren bat edo asegururen bat kontratatzea, medikuen laguntza behar izanez gero edota ekipajea galtzen badugu babesa izan dezagun. Ez legoke gaizki maletan botikina sartzea. Zauriak sendatzeko materialak, analgesikoak, antihistaminikoak, eguzkitik babesteko krema eta intsektuak uxatzeko produktuak baliagarriak dira. Bidaian bertan, garbitasun arau batzuk bete beharko genituzke. Hala, kontu handia izan behar dugu jaten ditugun jakiekin, batez ere, frutarekin, barazkiekin, haragiarekin eta arrainarekin. Aldika-aldika, eskuak garbituko ditugu, bereziki, jan aurretik eta ondoren, jakiak esku artean erabili behar baditugu? Bestalde, botilan sartutako ura besterik ez dugu edango, aldez aurretik ongi itxita dagoela egiaztatu ostean. Arropa eta oinetako egokiak aukeratu behar dira. Bero eta hezetasun handia duten herrialdeetan, zuntz naturalez (kotoia, lihoa...) egindako jantzi zabalak eta arinak erabiliko ditugu. Horrez gain, gorputza sarri garbituko dugu, horrelako lekuetan asko izerditzen delako. Behin amaituta, gorputzeko atal guztiak ongi lehortuko ditugu. Bestalde, animaliekin kontu handia izango dugu, ez baita horiek ukitzea komeni. Horren harira, izarak eta mantak ongi astinduko ditugu, oheratzean intsektu edo animaliaren bat barruan ez topatzeko. Jantzi aurretik gauza bera egingo dugu arropa eta oinetakoekin. Oro har, arretaz jokatuko dugu bidaia osoan. Ezezagunen batek ekipajea edo fardelen bat eramateko eskatzen badigu, uko egin badaezpada ere. Bidaiaren azken egunean, ekipajea ongi begiratu eta maletak itxi, batez ere, hegazkina hartu behar badugu. Azkenik, hegazkinez bidaia luzea egitean ohikoa izaten da hegaldi mina izatea. Ordutegi ezberdineko gune batetik bestera denbora gutxian igarotzean gertatzen da hori, eta nekea, estresa eta insomnioa sor ditzake. Bidaian irten aurreko egunetan ondo lo egitea, hegazkinean bertan atseden hartzen saiatzea eta likido asko edatea gomendatzen dute adituek.  