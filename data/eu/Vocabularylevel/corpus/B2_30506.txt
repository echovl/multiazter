Docutec «Detienen a los asesinos... ...de los homosexuales canarios». Horrela zioen, letra lodi eta handiz, Hego Euskal Herrian saltzen den periodiko baten titularrak astelehen honetan. Baina, ez arrazoirik bikotearen joera sexuala aipatzeko. Denbora egin bitarteko heinekena kontrako zamatik joan zitzaidan. Krimen homofobikoa izango zela suposatu nuen, zer bestela, horrelako titular bat zelan edo halan justifika lezakeen arrazoi bakarra horixe litzateke eta. Baina ez. Albistearen letra txikiagoak irakurrita, hilketa horren arrazoia lapurreta zela topatu nuen. Ez legoke arrazoirik, beraz, bikotearen joera sexuala aipatzeko, ezta zelako pertsonak ziren edo gauez zaratarik egiten zuten komentatzeko ere. Hala ere, kazetariari egokia iruditu zitzaion, nonbait, hori guztia. Bikote bati ostu eta biak akatu egin dituzte, eta kazetariari biktimek ea zalapartarik egiten ote zuten galdetzea baino ez zaio otutzen. Zibilizazio-intsenzibilizazio honen hainbat mende egin eta gero, homosexualitatea oraindinoko da tabu, bekatu, krimen larria benetan. Normaltasunez aipatu ezinezko gaia. Gurasoek ez daukate ezer homosexualen kontra, baina euren seme- alabak «arrarotxoak» ez izateko egiten dute otoitz. Auzokideek ez daukate arazorik albokoarekin, baina ondo begiratzen dute behatxulotik mutil-lagunak bisita egiten dionean. Tabernetan ondo modernoak gara denok, baina «oxtia, tipa bi dira» entzun behar izaten da musu baten aurrean. Telebistan ere badaukate euren zatitxoa, serie, pelikula eta programa ia guztietan jokatzen duten papera erridikulo eta bortxatua izan arren. Berdin da konstituzioetan edo arauetan edo legeetan zelako eskubideak onartzen diren, jendartearen balio sistemak bere horretan dirauen bitartean, bereizkeria eguneroko bizitzatik ezabatzen ez badugu, jokabide naturalak ezkutatu behar baldin badira. Bien bitartean, Ana Botellak progrearena egiten du telebistako programa batean, berak ere lagun homosexualak dauzkala esanda, inor engainatzen ez duen irribarre tiranteaz. Eta segituan madari eta sagarren inguruko zerbait ulertezina aipatuko du sexu bereko pertsonen arteko ezkontzak onartezinak direla justifikatzeko. "Barrio Sesamo"k kolaboratzaile benetan baliagarria galdu zuela esango nuke, berak eta bere lakoek Blas eta Epiri su eman gura ez baliete, ezelango erreparo barik eta umeen aurrean gela berean lo egiten zutelako.