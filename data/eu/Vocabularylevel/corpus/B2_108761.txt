Docutec Esti Urzelai: "Errefuxiatu gehienak haurrak eta emakumeak dira" Urtarrilaren amaieran kanpadenda batzuk jarriko dituzte Bilbon, Kosovon albaniar errefuxiatuak nola bizi diren azaltze aldera. HABE.- Kanpadenda horiek Donostian egon dira, eta Bilbon izango dira urtarrilaren amaiera aldera. ESTI URZELAI.- Hala da. 1998an gerratea izan ostean, Kosovotik ihes egindako albaniarren bizimodua islatzen da.  H.- Islatzea, nolabait. Donostian neguan izan da, eta kanpadendetan ez zuen hotzik egiten. Bestela izango da han bertan. Ez dakit neguan ur hotzarekin dutxatzea bezala, edo hori 10 aldiz. E.U.- Horrelako zerbait. Erakusketa hau albaniarrei buruzkoa da, baina Kosovotik 800.000 lagunek ihes egin behar izan zuten. Eta oraindik askok segitzen dute. Prozesua luzea denez, kanpadenden ondoren barrakoiak antolatzen dira. ACNUR saiatzen da errefuxiatu horiei etxeratzen laguntzen, eta 600.000 inguru bueltatu dira. Errefuxiatu gehienak haurrak eta emakumeak dira. H.- Zein egoeratan bueltatzen dira? E.U.- Bermatu behar zaie bueltatu behar duten toki hori bake-prozesuan sartuta dagoela, eta etxeak eta berreraikitzeko prozesua abian dagoela. Baina oso zaila da euren ohiko bizimodura itzultzea, hutsetik hasi behar baitute berriro. Eta pentsa, gerraren aurretik zuten bizimodua egun gurearen oso antzekoa zela. H.- Zein egoeratan bizi izaten dira errefuxiatuak kanpadendetan, osasun aldetik, hezkuntza aldetik? E.U.- Horrelako egoera baten aurrean ikusten dugu dirua eskatzen dela, baina diru horrekin eros daitekeena ez doa zuzenean hara. Genevatik antolatzen da guztia. Hasieran zaila da edateko moduko ura lortzea. Kanpingasak erabiltzen dituzte ura berotzeko eta. Barrakoiak antolatzen direnean bizimodua hobetu egiten da pixka bat. Begirale moduko batzuk ere badira, batez ere haurren eguneroko bizimodua errazteko. Hasiera-hasieran bertako emakumeak ere irakasle bihurtzen dira. H.- Haurrek askotan nagusiei entzundakoa errepikatzen dute, eta haur serbiarrenganako mesfidantza eta beldurra sumatzen zen euren hitzetan. E.U.- Hala da. Uste dute beste haurrak eurak hiltzera etorriko direla, eta euren ikastolak suntsituko dituztela berriro, beste haurrak ere etsai gisara ikusten dituzte sarri... Psikologiaren aldetik begiratuta, oso inportantea da haurrek ez pentsatzea errefuxiatuen kanpamendu batean daudela, baina horretarako egoera latz horren barruan ahalik eta bizitzarik normalena egin behar dute: eskolara joan, olgetan egin... H.- Erakusketa ibiltari honetan hemengo eskolaumeentzako bisita gidatuak antolatu dituzue. E.I.- Taldeka etorri dira, aurretik 94.4431274 telefonora deituta. Hasteko, haur errefuxiatu bat zer den azaltzen diegu. Gero jolasen bidez ikusten dute, adibidez, zer den sukalde bat errefuxiatuen kanpamendu batean, edo komunak nolakoak diren, platerak nola garbitzen dituzten, nola egiten dituzten han lagunak... Donostian bisitok euskaraz izan dira gehienak. H.- Refugiados izeneko aldizkaria euskaraz atera nahi duzue orain.E.I.- Urtean bi zenbaki aterako dira. Doan. Hezkuntza giroan, kulturan dabiltzan beste elkarte batzuetan, liburutegietan eta, banatuko da. Gaztelaniazkoa hiruhilabetekaria da.