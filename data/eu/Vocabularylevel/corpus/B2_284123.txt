Docutec Bosnia: gudaren orbanak Guda guztiak dira nazkagarriak, bereziki Bosniakoa europarrentzat. Oso zibilizatutzat geneukan geure burua europarrok, eta bat-batean Europaren bihotz-bihotzean gerra batek eztanda egin zuen. Eta Europar Batasuna ez zen gauza izan geldiarazteko gerra hori. NATOk, AEBak gidari zirela, sartu behar izan zuen serbiarren, musulmanen eta kroaziarren arteko liskarrak konpontzera. Orain dela 10 urte pasatxo, 1995eko azaroan, Serbiako, Kroaziako eta Bosniako presidenteek Daytongo Akordioa sinatu zuten, eta hortxe amaitu zen gerra Gobernu bakarra dago teorian. Baina, herrialdea bi zatitan dago banatua: serbiarrak beren aldetik eta musulmanak eta kroaziarrak bestetik. Hori batetik, bestetik argi da kroaziar asko benetan Bosniatik bereiztu nahi dutela Kroazian sartzeko. Hertzegovinan bizi dira kroaziarrak, eta horregatik herriaren izen ofiziala Bosnia Hertzegovina da. Toki batzuetan badirudi gerra atzo bertan amaitu zela. Mostar hiria gerra-hondakinez beteta dago. Eta antzera dago 1995an 7.000 musulman serbiarren esku hiltzen ikusi zituen beste hiri bat ere: Srebrenica. Hiri honen atarian dagoen hilerri handiak ez du tragedia ahazten uzten, eta isiltasun zamatsu batek herri guztia hartua dauka. Historiako oroitzapen txar horiez aparte, halere, arazorik gabe bisita daiteke Bosnia. Baina erne, oraindik badira eta minak dituzten gune batzuk. Paraje ederrak daude Bosnian, mendi, uharte eta Neretva bezalako ibai ikusgarriekin. Leku askok daukate Euskal Herriko barrualdeko parajeen antza. Baina batez ere beste zerbaitek egiten du interesgarri Bosniako bidaia, kultura ezberdinak nola uztartzen diren ikusteak. Mundu kristaua eta mundu musulmana, bien mugan egon da Bosnia bost mendez. Hau da, bi inperioen artean, Austrohungariarraren  eta Otomandarraren artean. Eta hori izugarri antzematen da. Erdialdeko Europan dagoela irudituko zaio bisitariari, baina baita Turkian dagoela ere. Eta horretaz jabetzeko Sarajevo da onena. Parte Zaharrean bada alderik alde oinezkoentzako kale bat, eta hantxe ikus daitezke une berean neska eskotedun minigonadunak eta buru eta hanka tapa-tapa eginda doazenak. Bosniako tabernetako terrazetan gerezi-pattarra aterako dizute, baina bosniar kafea ere bai, turkiar kafea bezalakoxea, azukre ugarirekin eta azpiko kafe-hondar eta guzti. Eliza ortodoxoen kanpaiak entzuten dira, eta meskitetako muezinen otoitz-deiak ere bai. "Ala Handia da" entzutean badirudi Istanbul ez dela urruti, baina egia esatera Viena gertuago daukagu. Tren kirrinkariak Erdialdeko Europan dabiltzanak dira, beno, agian Bosniakoak zaharragoak dira, baina Bascarsija auzoko dendek Turkiako edozein azokatakoak dirudite. Serbiarrek Sarajevo hiru urtez setiatuta izan zutenez, bilatzen hasita ez da zaila gerra-hondakinak aurkitzea, baina erdi-aldean ez dago horrelako arrasto asko. Adibidez, azoka batean obus batek 70 lagun baino gehiago hil zituen, baina azoka hori eraberritu egin dute. Frankotiratzaileen Etorbidea, izen hori jarri zioten handik gertu, mendian, ezkutatzen ziren hiltzaileek jendea ehizatzen pasatzen zutelako denbora etorbide horretan. Bada, eraikin asko oraindik bala-arrastoz josita daude hor. Eta parke batzuetan hildakoen hilobiak daude, hilarrietan ez zegoelako lekurik. Mostarko parkeak ere halaxe daude, hilobiz beteta. Pentsa zein latza izan zen gerra hiri polit horretan! Han gerra ez zen serbiar eta musulmanen artekoa izan, hauen eta kroaziarren artekoa baizik. Eta gaur egun ere oso nabarmena da bereizketa hori Mostarren, Neretva ibaiaren alde banatan: ezkerrean auzo musulmana, eskuinean  kroaziarra.   Neretva gaineko Zubi Zahar entzutetsuak alde biak lotzeaz gain, bi kultura ere uztartzen ditu, eta agian horregatik izan zen gerrako lehen biktimetako bat. Arkitekturak emandako XVI. gizaldiko perla eder hori tanke kroaziar batek suntsitu zuen. Baina horrexegatik zen premiazkoa ere zubia berriro egitea, adiskidetzearen sinbolo gisara. Zubiak harro dirau Neretvaren gainean, bere itxura sendoarekin, eta inguruan denda eta jatetxe ugari zabaldu dira. Zubia zehatz-mehatz eraberritu da, aurrekoaren berdin-berdina izateko. Eta halaxe da. Erlijio aniztasuna ez da Mostarren bakarrik nabari, baita handik gertu ere, Medugorjeko santutegian. Bosniako paraje horretan kroaziarrak dira gehienak, eta badira sei haur Ama Birjina ikusi dutela diotenak. Hori 1981ean gertatu omen zen. Eta orduz geroztik erromesen jomuga bihurtu da tokia. Medugorjeraino erromes kroaziarrak heldu dira batez ere, gertukoak beraz, baina baita urrutiagokoak ere, poloniarrak eta irlandarrak kasu. Erdialdeko Europako katolikoentzat Medugorje Lourdesen edo Fatimaren pare jarri da.