Docutec McDonalizatzeko arriskua Kontsumoaren arloan gertatzen ari den aldaketen arriskuak aztertu ditu Patxi Juaristik. «Kontsumoari dagokionez trantsizio egoeran gaude Euskal Herrian. Aitaita Bonifaziok eta amama Isabelek ezagutu zituzten kontsumo ereduak —denda txikiak, arriskurik gabeko produktuak, kontsumitzailearen eta ekoizlearen arteko hartu-eman zuzenak...— guztiz alboratu gabe, erosketak egiteko toki, modu, produktu eta une berriak agertu dira. Orain arteko oreka sozial eta ekonomikoa hankaz gora jarri da, eta, ondorioz, noraezeko egoera gailendu da. Eta gizarte aberatsen neurrigabeko kontsumoak sortzen dituen disfuntzioek herrialde guztietan dute eragina. Horregatik, garrantzitsua da Mendebaldeko gizarte aberatsen kontsumo maila eta moduei buruzko gogoeta bultzatzea». Hau da Patxi Juaristik idatzi duen Salgai liburuaren ondorioetako bat. Liburua Alberdania argitaletxearen Zerberri bilduma barruan plazaratu da. Bildumako zuzendari Joxerra Garziak hau adierazi zuen atzoko aurkezpenean: «Bi urte pasa ditugu Juaristi eta biok liburu honen inguruan. Bera, ni bezala, Euskal Herriko Unibertsitateko irakaslea da eta, hasieran, testuak kutsu akademiko handia zeukan. Gero, ordea, saio itxura eman dio eta oso prosa indartsua erabili du gainera. Esaera zaharrak ezagutzen ditu Juaristik eta liburu honetan oso ahalegin interesgarria egin du horrelako esamoldeak testuan integratzeko». McDonalizazioa «Euskal Herriko hegoaldean 27-28 saltoki handi zabaldu dira eta beste hainbeste zabaldu nahi lituzkete etorkizunean. Eta, bitartean, denda txiki asko zarratu dira. Baina beste askok hor jarraitzen dute. Euskal Herria McDonalizatzeko arriskua dago; badirudi denok berdin jan behar dugula, berdin jantzi behar dugula, gauza berak irakurri behar ditugula», esan zuen Juaristik atzokoan. «Homo ekoizle izatetik homo kontsumitzaile izatera pasatu gara denbora gutxian —jarraitu zuen—. Eta hasiak dira arazoak. Euskal Herriko Unibertsitateko aditu batzuek egindako azterketa batean esaten denez, biztanleen %8ak erosketa menpekotasuna dauka. Hori izugarria da!». Patxi Juaristiren iritziz «arrisku handia dago denda txikiak itxi eta kaleak hustutzekoa». Eta irakasle honen ustez oso kontuan hartu beharrekoak dira kontsumoaren gehiegikeriak herrialde pobreei ekartzen dien zapalkuntza eta haietan gertatzen ari diren hondamendi ekologikoak. Patxi Juaristi Larrinaga (Markina-Xemein, 1967) Soziologian doktorea eta 1993tik Euskal Herriko Unibertsitateko irakaslea da, Gizarte eta Komunikazio Zientzien Fakultatean. Azken urteotan liburuok plazaratu ditu: Euskaldunak eta ondasunak (2001), Euskal Herria globalizazioaren aurrean (2001) eta Gizarte ikerketarako teknikak (2003).  