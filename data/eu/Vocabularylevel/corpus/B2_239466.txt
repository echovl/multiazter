Docutec Ratzinger, aita santu blindatua Eliza katolikoko buru aukeratu berri duten aita santu Joseph Ratzingerren soslaia irakurriko duzu: jaioterria, gaztaroa, II. Mundu Gerra, Unibertsitateko irakasle, Vatikanoko II: Kontzilioan erreformista, Fedearen Doktrinaren Kongregazioko buru... EDU LARTZANGUREN / Protokolo arazo bitxia atzo Vatikanon. Erritualaren arabera, Kardinalen Kolejioko buruak iragarri behar dio aukeratuari aita santu berria izateko hautatu dutela. Joseph Ratzinger zen atzo Kardinalen Kolejioko dekanoa, eta Joseph Ratzinger aukeratu zuten Eliza katolikoko buru izateko. Bere buruari eman zion teologo alemaniarrak berria? Ziur asko bideak izango ditu Vatikanok halako egoerei aurre egiteko, baina bitxikeriaz landa, pasadizoak badu esan nahi sakonagorik. Izan ere, Ratzingerrek bere burua aita santu aukeratu duela esateko arrazoiak ez dira falta. Duela lau egun bete zituen 78 urte. 1927. urtean jaio zen Marktl am Inn Bavariako herrian (Alemania). Azken urteotan Eliza katolikoaren ortodoxiaren zaintzaile sutsua izan da, behar bada, bizitzan sigi-saga ibili delako. Polizia katoliko baten seme jaio zen Ratzinger, eta gaztaroan Hitlerren Gaztedietan ibili zen. Biografo batzuen arabera, gogoz kontra eta oso denbora laburrez aritu zen nazien soldadu Bigarren Mundu Gerran. Beste batzuen arabera, ez zuen erabili gerran ez aritzeko aukera, apaiztegian zebiltzan beste gazte batzuek ez bezala. Edonola ere, desertatu egin zuen 1944ko apirilean. 1945. urtean apaiz izendatu zuten eta teologian lizentziatu zen Freisingo Unibertsitatean. 1968. urtea bitartean, teologiaren inguruko eskolak eman zituen Bonnen, Muensterren eta Tubingan. Tarte horretan, Hans Kuengekin batera jardun zuen lanean. Kueng gero Askapenaren Teologiako buru nagusia bilakatuko zen. Leonardo Boff brasildarraAskapenaren Teologiaren beste ikurraizan zen Ratzingerren ikasleetako bat. Nork esango zion Boffi orduan Ratzingerren ekimenez baztertuko zutela gero. Izan ere, erreformista sutsuen alderdian zegoen Ratzinger, Vatikanoko II. Kontzilioan. 1962. urtean iritsia zen Erromara Ratzinger, eta berehala erakutsi zuen teologo bikaina zela. Erreformistek kontzilioan lorturiko garaipenaren harira, izendapenak eskuratu zituen ondoren. Monakoko artzapezpiku eta kardinal izendatu zuen Pablo VI.ak. Kontzilioan «eskandalu iturri» gisa deskribatu zuen Ofizio Santua, hau da Inkisizioa. Gaitzespenak konbentzitu zituen Elizaren buruak, eta Kontzilioak barkamena eskatu zuen Inkisizioak historian eginiko krimenengatik. Erakundeari izena aldatzea ere erabaki zuten: Fedearen Doktrinarako Kongregazioa izango zen aurrerantzean. Ratzingerren bizitzako beste ziaboga bat: Kongregazioko buru bilakatu zen, 1981. urtean, Joan Paulo II.ak izendatuta. Zer gertatu zitzaion Ratzingerri Kontzilioaren ondoren? Inork ez daki. Batzuen arabera, larritu egin zen-edo ikasleak 1968ko maiatzean kalean ikusita, edo apaizak Hego Amerikako gerrillari taldeetan sartzen ari zirela entzunda. Baliteke ere ikusi izana Kontzilioak Eliza herritarrengana hurbiltzeko eginiko apostuak ez zuela ekarri herritarrak berriz Elizara hurbiltzea. Arrazoiak arrazoi, aldaketa ideologiko nabarmena izan zuen hurrengo urteetan. Joan Paulo II.aren agintaldian, Karol Wojtylaren beso teologikoa bihurtu zen Ratzinger. Askapenaren Teologiaren aurkako borroka, bere kanpaina pertsonala izan zen. Azken urteotan mila baino gehiago teologo zigortu ditu Eliza Katolikoaren ortodoxiaren zaindari nagusi gisa. Emakumeei apaiz bihurtzeko aukerari bidea moztu die, eta hauek elizkizunetako lanetatik baztertzeko agindu du. Homosexualitatea gaitzetsi du: «Gaixotasuna da, argi eta garbi», esan du. Elizak homosexualak «errespetuz, errukiz eta maitekiro» hartu behar dituela esan du, baina «kastitatea» eskatzen die trukean. Vatikanoko II.Kontzilioak munduko beste eliza, erlijio eta sinesmenekiko emaniko aurrerapausoetan atzera egin du berriz. Eliza protestanteak benetako eliza ez direla esan du. Dibortziatu ondoren berriz ezkondu diren katolikoei jaunartzea ukatu die. Laikoek zuten eginkizuna murriztu du. Horren guztiarengatik panzer-kardinala edo Jainkoaren rottweilerra ezizenak ezarri dizkiote Ratzingerri. Aurkariek bihotz gogorra eta Vatikanotik kanpoko munduarekiko ulermen gutxi izatea leporatzen diote. Esaten zutenez, soilik kardinal alemaniar batek eman ziezaiokeen botoa. Ez eta hori ere: Alemaniako Der Spiegel aldizkariak katolikoen artean eginiko inkesta batez erakutsi du han ere aurkariak nagusi dituela (%39 kontra, %29 alde). Nork bozkatu dio, orduan? Nolatan lortu du aita santu bihurtzea? Hainbat arrazoi daude tartean. Ratzingerren jarrera gotorra ez da Europako apaiz eta fededun aurrerakoien gustukoa, baina munduko beste hainbat lekutan eredutzat dute. Hala da Afrikan eta, oro har, garapen bidean diren herrialdeetan, hau da Eliza indartsuenen dagoen lekuetan. Honez gain, Joan Paulo II.ak eta Ratzingerrek «lotuta eta ongi lotuta» utzi zuten Vatikanoko Curia. Azken urteotan eginiko izendapenen bidez, ziurtatu zuten hurrengo aita santuak aurrekoak harturiko norabidean gordeko zuela Elizaren lema. Ratzingerrek argitasun handiz eta maisu moduan zuzendu du azken egunetako hauteskunde kanpaina. Kardinal liberalek argitasuna eskatzen zuten bitartean, isiltasun botoa ezarri zien konklabean parte hartu behar zutenei. Bera ez zen isildu, ordea. Joan Paulo II.aren hiletan denek miretsi duten hitzaldia egin zuen, eta handitasun intelektual eta teologikoa eztabaidaezina erakutsi zuen. Herenegun egin zuen hitzaldian bota zituen ideia indartsuak arnas gabe utzi zituen aurkariak ere: «Erlatibismoaren diktadura» eten behar dela esan zuen, hau da, Elizak egia bakar eta absolutuaren jabe dela sinistu behar da berriz. Friedrich Nietzsche filosofoak XIX. mendearen amaieran eginiko iragarpena gogoan du beti Ratzingerrek, zalantzarik gabe. Europa eta Mendebaldea oro har «budismoan amiltzeko» zorian zirela esan zuen filosofo alemaniarrak. Joera hori gaitzetsi izan du hainbatetan Ratzingerrek, budismoa «autoerotismo espiritual» gisa deskribatuta. «Deriba nihilista» hori gelditzeko misioa ezarri dio bere buruari. Eliza blindatu nahi du altzairuzko aita santuak.  