Docutec BIARRITZ JUNIOR BALETA: Dantzaren ikuspegi berritzailea 10 gazteren eskutik Iaz izandako arrakastaren ondoren, indarrez beteta ekin diote bigarren denboraldiari Biarritz Junior Baleta konpainiako gazteek. "Ibilaldi" izenpean, hiru mendeetako dantza-ibilaldia egiteko proposamena ekarri dute, errenazimendutik Karibeko erritmoetara bitartean dauden sei koreografia eskainiz. Guztira, 70 minutu, dantzaren garai ezberdinen arteko zubia gurutzatzeko. 2005ean eman zituen lehen pausuak Biarritz Junior Baleta konpainiak. Dantzari profesionalak sortzeko asmoz jaioa, Biarritz Baleta eta Dantzaz elkartearen ekimena da eta hainbat erakunderen babesa dauka. Estreinako denboraldi arrakastatsuaren ondoren, gogoz ekin diote bigarrenari eta proposamen berritzaile bat ekarri dute: "Ibilaldi" ikuskizuna. Eskarmentu handiko lau koreograforen lana dago "Ibilaldi" emanaldiaren atzetik: Thierry Malandain, Gaël Domenger, Christophe Garcia eta Christine Grimaldi, hain zuzen. Malandain, gainera, konpainiaren zuzendari artistikoa da. Gazteak eta profesionalak Biarritz Baleta eta Dantzaz elkarteak elkarri eskua eman ziotenean, konpainia gaztea sortzeko oinarriak sendotzen hasi ziren. Dantzari gazteei bidea irekitzeko helburuarekin, bi erakundeok udako akademia bat martxan jarri zuten duela hiru urte. Bertan, aukeratutako 14 gazteek koreografia bat ikasten zuten eta, ondoren, hainbat lekutan eskaintzen zuten ikuskizuna. Lehen saio horretatik abiatuta, konpainia gazte bat osatzeko dantzari adina zeudela baieztatu zuten. Gauzak horrela, Biarritz Junior Baleta abian jarri zuten 2005ean, euskal erakundeen laguntzarekin. Gazteen ibilbide profesionala bideratzea eta euren prestakuntza zabaltzea dira konpainiaren helburu nagusiak. Konpainia gaztearen ibilbidea laburra baina emankorra izan da. Dantzarekiko konpromisoa duten gazteez osatuta, 2005-2006 denboraldia arrakasta handikoa izan zen. "Tximeleta" lanarekin aurkeztu zuten euren burua. Hiru koreografiaz osatuta, leku askotako aretoetan aurkeztu zuten ikuskizuna. Konpainiaren bigarren ediziorako hautaketa-prozesua 2006ko ekainean abiatu zen eta 200 dantzari aurkeztu ziren. Kopuru horrek agerian uzten du maila handiko dantzari gazteak egon badaudela. Hainbat lekutako —Gipuzkoa, Katalunia, Ingalaterra, Belgika eta Frantzia— hamar dantzari aukeratu zituzten; zazpi neska eta hiru mutil. 18tik 21 urtera bitartekoak denak, dantzari profesionalik gazteenak dira. Izan ere, egunero lan egitea zer den ondo bai baitakite. Astelehenetik ostiralera, Donostiako Egia auzoko kultur etxean egiten dituzte entseguak. Egunero zazpi bat orduz aritzen dira dantzarekin zerikusia duten jarduerak ikasten. Horrela, goizeko 09.00tatik arratsaldeko 16.00ak bitartean, teknika garaikidea zein klasikoa lantzeko eskolak jasotzen dituzte hainbat irakasleren eskutik. Iñaki Landa, esate baterako, teknika garaikideaz arduratzen da; Gaël Domenger eta Adriana Pous, berriz, teknika klasikoaz. Gainera, dantzaren diziplina ezberdinak garatzeko tailerrak burutzen dituzte: mugimenduaren analisia, Alexander metodoa edota antzerki-teknika dira sakonki ikasten dituzten arlo batzuk. Baina eskolak alde batera utzita, eszenatokiak bilakatzen ditu benetako dantzari profesional. Ildo horretatik, bi programa ezberdin eskainiko dituzte. Lehenengoa, "Ibilaldi" izenekoa, 2006ko abenduaren 28an estreinatu zuten Biarritzeko Kasinoan eta 2007ko abenduaren 31a bitartean eskainiko dute han eta hemen. Bigarrena, berriz, maiatzaren 19an aurkeztuko dute, Donostiako Gasteszena kultur etxean. Pierre Henrion. Dantzaria "Lehen aldi hura oso gogoan dut. Zirraragarria, benetan" Pierre Henrion belgikarrak urruti utzi du bere jaioterria. Donostian bizi da konpainiako beste kide batzuekin partekatzen duen pisuan. "Familia handi bat" osatzen dutela dio, egun guztia elkarrekin daude eta. "Etxean, klaseetan, bidaietan... beti elkarrekin gaude. Baina ezin gara kexatu, oso harreman ona dugu". Konpainiako kideak ez ezik, lagunak ere badirela azpimarratu digu 19 urteko dantzariak. Biarritz Junior Baleta konpainiaren bigarren ediziorako hautatze-prozesua 2006ko ekainean hasi zen. 200 hautagai aurkeztu ziren, eta tartean, Pierre Henrion. "Royal de Amberes izeneko konpainian nenbilen eta bertan Thierry Malandain-en koreografiak ezagutu nituen. BJB-ren berri izan nuenean, aurkeztea erabaki nuen". Debuta egin zueneko eguna ere ondo gogoratzen du Henrion-ek. Lehen aldia zen dantzari profesional gisa aritzen zela. Presioa oso handia zen, publikoaren erantzunaren beldur baitziren hamar gazteak. "Biarritzeko Kasinoan egin genuen debuta. Publikoaren erantzuna oso ona izan zen eta ezustean harrapatu gintuen. Oso hunkigarria izan zen". Irma Hoffren. Dantzaria "Hurrengo urtean zer egingo dudan ez dakit. Dantzariaren bizitzak hala behar du" Bigarren urtea da Irma Hoffren donostiarrak konpainian parte hartzen duela. Lehenengo urtean oso gustura egon zen eta konpainiak eskaintzen duen egonkortasuna kontuan hartuz, berriro aurkeztu zen. BJB-ri esker, dantzari profesional bilakatu dela dio. "Klaseetan teknika ikasten duzu. Eszenatokiak, ordea, dantzari egiten zaitu". Eguneroko klaseez gainera, bidaia asko egiten dituzte eta horrek errutina apurtzen duela dio. "Asko bidaiatzen dugu eta horri esker, leku askotako jendea ezagutzen dugu. Edozein herrialdetara joan eta bertan lagunak ditugu. Halakoxea da dantzari baten bizimodua". Gogorrena, berriz, nekea dela aitortzen du Hoffrenek. "Egunean sei-zazpi ordu ematen ditugu dantzan eta horrek ikaragarri nekatzen du. Gainera, egun ona edo txarra izan berdin dio: %100 eman behar duzu. Baina dantzarion bizimodua horrelakoa da eta guk dantzari izan nahi dugu". Dantzari berriei bidea ireki nahian, bi urte baino ezin dira egon konpainian. "Ahal izango banu, jarraituko nuke BJB-n. Hemendik joatean ez dakit zer egingo dudan. 15 urte nituenetik, hurrengo urtean zer egingo dudan galdetzen diot nire buruari. Egonkortasuna ondo dago, baina gauza berriak ezagutu behar dira. Dantzariaren esentziarekin bat dator". Filgi Claverie. Zuzendaria "Toki guztietan harrera bikaina egin digute" Filgi Claverie BJB-ren zuzendaria da. Lehenengo esperientziak agerian utzi zituen hutsuneak konpondu ondoren, pozik dago emaitzarekin. Bere ustez, benetako gazte konpainia osatzeko helburua bete dute. "Lehenengo urteko konpainiarekin alderatuta, maila hobetu dugu eta hori eszenatokian nabaritzen da. Bigarren urterako berrehun hautagai aurkeztu ziren eta horrek aukera zabaldu zuen. Gainera, berrogei emanaldi eskaini ditugu, aurreko urteko emanaldi kopurua bikoiztuz". "Ibilaldi" izeneko ikuskizuna hamaika aretotan eskaini dute eta publikoak oso harrera beroa egin die. "Leku guztietan oso ondo hartu gaituzte, hegoaldean zein iparraldean. Frantzian ere ibili gara eta zinez oso erantzun ona eman digute". Hori dela eta, BJB-k segida izango duela uste du zuzendariak. "Oso itxura ona hartzen diogu eta datorren urtean jarraitzeko aukera handia dugu". Hainbat dantzarik, jada, beste konpainietako proposamenak jaso dituzte. "Urtea ez da bukatu eta batek kontratu bat sinatu du jada. Hori oso ona da, gure helburua horixe baita; dantza euren lanbide bihurtzea".