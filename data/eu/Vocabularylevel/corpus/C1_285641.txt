Docutec 2006 Basamortu eta basamortutzearen Nazioarteko Urtea FAOk (Nekazaritzaeta Elikadurarako Nazio Batuetako Erakundea) emandako datuen arabera, Lurraren laurdena basamortutzearen eraginpean dago. Nazio Batuen Erakundearen hitzetan basamortutzea mundu-mailako ingurugiro-arazo nagusietako bat da eta arazo larri hau 1.200.000 lagunek nozitzen dute jada. Higadurak, basamortu bihurtze horrek 1.500 milioi lur-hektarea hondatu ditu betiko, hau da Lur Planetaren lurzoruaren %10a. Eta beste milaka hektarea zapuzten dira urtero: soroak, larreak, zuhaiztiak... Biologiaren aniztasuna ere gainbehera doa, lurraren emankortasuna bezalatsu, uraren zikloa ere kili-kolo dabil, soroen emankortasuna murriztu egin da, eta ganadua ere estu hartu du arazo honek. Zer da basamortutzea? Soroetan, larre-lurretan bizia sortzen da, eta soro eta larre horiek bizia birsortzeko ahalmena dute. Ahalmen hori galdu eta lurrak antzu bihurtzen badira, esaten da lur hori basamortu egin dela, ermu bihurtu. Gaur egun, gutxi-asko 1.200.000 lagunek dute arazo hau mundu osoan, nekazaritzatik/abelzaintzatik bizi baitira. Hauetarik 200 milioi lagunek arazo larriak dituzte jada desertizazioarekin, eta euren lurrak utzi eta beste norabait alde egin behar izan dute. Zergatik ari da gertatzen? Naturak badu zerikusia lurrak antzutze honetan eta, zoritxarrez, gizakiak ere bai. Baliteke klima-aldaketa izatea errudunetako bat: lehorte batzuk hainbat hamarkada ari dira irauten, eta laborantzarako eta abeltzaintzarako lur-eremu zabalak suntsitzen ari dira. Gizakiak are errudunago dirudi ordea: eremu askotan soro larregi dauzka gizakiak, zuhaitzak etengabe mozten dihardu, landaretza urritzen duen artzaintza sobera dago bazterretan, eta atzetik urak eta haizeak areagotu egiten dute gizakiak hasitako hondamendia. Hara nola lur emankorrak antzutzen diren, ingurumenaren berezko oreka ekologikoa aldatuz. Mundu osoko arazo Desertizazioak urtero sortzen duen diru-galera 47.500.000.000.000 €takoa edo da NBEren arabera. Mundu osoko arazoa da, eta gugandik gertuen, Almerian zein Murtzian ari dira gehienbat jasaten. Sobietar Batasunarenak ziren Kazajistan eta Uzbekistan bezalako lurraldeetan lur-azalari ez diote atseden hartzen utzi, soroak, soroak, etar soroak jarri nahi izan dituzte milaka kilometro karratutan barrena, eta egun basamortua dute zabaldi handi horretan. Antzera dabiltza Kariben eta Hego Amerikan. Hala ere, egoerarik latzenetakoa Sahel izeneko paraje sikuan dute, Saharako desertutik hegoaldera. 5.500.000 km2 bada Sahel, 9 herrialderen lurrak daude hor. 50 milioi lagun bizi dira, eta desertua geroz eta indartsuagoa da, handitzen ari da; eta, beraz, Malin, Senegalen, Mauritanian eta Txad-en zati oso zabalak lehortu ditu. Eta etorkizunean, zer? Gorriak ikusi beharko ditugu etorkizunean. Diru-inbertsio itzelak egin behar dira desertizazioari aurre egiteko, batez ere garabidean dauden herrialdeetan, eta nekazaritzatik bizi nahian dabiltzan herrietan, baina hauek inbertitzeko ahalmen gutxi daukate. Bitartean hemen, Euskal Herrian, arazoa urrunetik edo bizi dugunok hobe genuke ingurugiroa gehiago errespetatuko bagenu, naturak eskaintzen dizkigun baliabideak xahutzen ibili gabe... Horrela desertizazioa, eta beste hainbat arazo, ez lirateke hain larriak izango. 