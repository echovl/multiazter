Docutec Altxorraren mapa Idazlea New York aldean dabil eta poesia irakurketa batean gertatua kontatzen du. Euskara ulertzen ez zuen batek esandakoari esanahi berezia aurkitzen dio. KIRMEN URIBE / Larunbat arratsaldea. Irakeko gerraren kontra batu da jende olde koloretsua. Zenbait ordu beranduago Washington Square-era iritsi da. New Yorken. Arku batengatik da ezaguna Washington Square. Arku horretara igo zen Marcel Duchamp artista plastikoa 1916an Lehen Mundu Gerraren kontra protesta egiteko. Eskaileran gora igo eta John Sloan eta biek Washington Squareko Errepublika Independentea ezarri zuten Bohemia izeneko alegiazko estatuan. Bukatu berri dugu Cornelia Street Cafe-ko emanaldia. Ikusleen artean batzuk afixekin daude oraindik. Gerraren kontrako afixekin. Manifestalditik gure emanaldira joan dira zuzenean. Haien artean bikote nagusi bat. Denetarik dute, kapelak, afixak, elastikoak, txapak gerraren kontra. Emakumea medikua da. Buruko gaitza dutenekin egin du lan bizitza osoan. Kontatu digu gaixo batzuei ez zaiela ezer ulertzen hitz egiten dutenean. Koherentziarik gabeko esaldiak esaten dituztela. Baina horrek ez du axola. Hitz egitea da kontua, arazoak berbalizatzea. Egitan, barruan darabilgun kezka arindu egiten da hitzez esaten dugunean, norbait aurrean entzuteko dugunean. Eta gaixoen hitzak ulertu ez arren jakin badakiela zer esan nahi duten. Emanaldiaz hitz egin digu gero. Euskaraz ez duela ulertu kontatu digu. Baina hori ez dela inportanteena. Iritsi zaiola emozioa. Gaixoei entzuten dagoenean bezala sentitu dela: hizkuntza ulertu ez arren gure hitzen esanahia jaso duela. Nahikoa da horixe bera askotan, entzuten jakitea. Ohitura dute entzuleek emanaldia eta gero hitz egitera etortzeko. Aurreko batean hurreratu zitzaigun emakume batek antzeko zerbait esan zigun. Euskara deigarri egin zitzaiola. Bazuen gure hizkuntzaren berri aurretik ere, ezagutzen zituen euskaraz idatzitako testuak. Begiratu zituela eta beraren bostean irakurtzen saiatu ere. Deigarriena testuan agertzen ziren 'x' guztiak. Altxorraren mapa ematen du zuen hizkuntzak, esan zigun, gainontzeko letra guztiak ahaztu eta 'x' letran soilik arreta jartzen baduzu altxorra non dagoen jakin dezakezula ematen du. Ezagutzen ez duzun hizkuntza bati buruz esan zitekeen gauzarik politena zela hura bururatu zitzaidan, altxor baten mapa. Mapa irakurtzen jakin eta altxorra aurkitzea nor bere esku dago baina.