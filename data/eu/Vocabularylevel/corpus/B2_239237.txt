Docutec Modesto Hotz dago kanpoan. Gogoan dut gure Telleri baserrian ate nagusia beti zabalik edukitzen genuela, badaezpada, «inorentzako». Han ez ziren egundo falta izan zer jana eta non etzana pasadizoan ate joka tokatzen zirenentzat, eskale edo dena delako. Hala Modesto zenarenean ere, Arantzako Madaleneko bordan. Hondarribiko Rafael bide-erakustaile hartuta, behin baino gehiagotan tokatu ginen, mendi ibili sarrikoetan, Modesto eta Maritxuren etxean azaldu-aldi bat egiten. Beti geneukan han atea zabal-zabalik, besoak bezala; beti han, sabel lehortua gozatzeko adina. Beti egiten zigun txera ona. Sukaldera gintuen zuzen eramaten, sukalde xumera. Ekonomika sutan beltz, karezko hormak zuri, gurutzea zintzilik, arasa urdina basoez eta platerez, leihoko apaltxoan loreak gorri. Besterik ez bistako: soil eta xume, pobre eta urri ikusi batera. Berehalaxe, ordea, «bertan guretzat ziren parako jaki txit goxoak»: salda, txorizoa, gazta eta abarra. «Edaria, berriz, Jaungoikoa!, hilak piztutzeko modukoa». Eta berriketa suelto. Jan ahalak janda, agurrak bero beti... Joan zen Modesto; joan ziren, eta akabo, halako etxeak. Gaur egun milaka euro ditugu enplegatzen nork bere txokoa edertzeko eta ederragotzeko. Sukalde azken modakoak ditugu, su hotz miragarriz eta horma hotzago marmolezkoz. Baina etxea itxia dugu, «inorentzako» sukaldeko sua pizteko uzkur gaude, elkarren beldurka fidakaitz gabiltza, taju txarra ematen diogu nornahiri... Agurra laburra bisitariari, eta suak apenas diren pizten: horra, bada, ederrak huts-hutsik. Rafaelek dioen bezala, «su gabeko etxea, gorputz odol gabea: alde ederra lehengo sukalde xumeen aberastasuna!». Modestoren etxe modestoa.