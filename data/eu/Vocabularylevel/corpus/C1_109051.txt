Docutec Belfast eta Dublin: Irlandaren bi aurpegiak Nahiz eta Ipar Irlandako bake-prozesua martxan den, Belfastera iristen den bisitariak ezin du anormaltasun-sentsazio berezi bat saihestu. Bi komunitateak, nazionalista (katolikoa) eta unionista (protestantea), banatzen dituzten barrerak ez dira nolanahi desagertuko. Auzoak erabat katolikoak dira edo erabat protestanteak, eta oso leku gutxitan nahasten dira batzuk eta besteak. Inork ez du oraindik 'bakearen hesiak' suntsitzea planteatu, auzoak hain gordinki bereizten dituzten alanbre-hesiak. Bake-prozesua ondo burutuko balitz ere, denbora luzea beharko da bi komunitate horiek elkarrekin bizitzeko eran jartzeko. Aitortu beharra dago Belfastera doan bisitarientzat gauzarik interesgarriena gatazkaren aztarnek dirauten lekuetan ibiltzea dela. Adibidez, hiriaren mendebaldean dagoen Falls Road auzo errepublikarra, bandera irlandarrez eta horma-irudi erraldoiez josita, heroi nazionalistak gogorarazteko jarriak. Falls-en ondo-ondoan, baina hesi luze eta garai batek, agian luzeenak eta garaienak, bereizia, Shankill auzo protestantea dago. Hemen ere, Falls-en bezala, biztanlerik gehienak langileak dira, batzuk eta besteak berdin-berdin ari dira jasaten langabeziaren arazo larria, baina hemen paisaia politikoa erabat bestelakoa da: Union Jack britainiarraren bandera mugitzen da mastan, horma-irudiek paramilitar unionistak goresten dituzte, eta tabernetan Glasgow Rangers futbol-taldearen aldeko oihuak eta txaloak entzuten dira, auzo katolikoetan, aldiz, Celtic taldearen aldekoak. Baina, bada zerbait irlandar guztiak, katolikoak edo protestanteak, unionistak edo errepublikarrak, Iparraldekoak edo Hegoaldekoak biltzen dituena, eta da garagardoa berdin-berdin gustatzen zaiela batzuei eta besteei. Pub klasiko asko daude Irlandan, zoruak eta hormak zurezkoak dira, eta garagardo-marka marraztuta dauzkate ispiluek. Gauez, zuzenean egindako musika entzuten da pubik gehienetan. Izan ere, irlandarren musika-grina ikusgarria da. Irlanda da bere ezkutuan musika-tresna bat daukan herrialde bakarra, harpa bat, hain zuzen ere. Gogorkeriak gertatu diren lekuetan barrena ibiltzeaz aparte, badaude Belfasten ikustea merezi duten beste leku asko. Adibidez, Udaletxea, 1903ko eraikuntza ikusgarria, aurrez aurre Victoria erreginaren irudi bat dago, gaur egunean ere Erresuma Batuaren parte bat dela gogorarazten duena. Eraikuntzaren alde batean beste eskultura bat, Belfasteko ontzioletan egin zen 'Titanic' itsasontzi famatuari eskainia. Dublin hiria ez da hain-hain ikusgarria, baina badu halako xarma berezi bat, bisitaria harrapatzen duena. Oso antzinakoa da, mila urte baino gehiago ditu eta. Bazen han ibi bat Liffey ibaiaren alde batetik bestera pasatzeko aukera ematen zuena, eta horregatik jarri ziren pertsona gutxi batzuk han bizitzen. Dublin izena gaelikotik dator (Baile Atha Cliath), eta hitz horrek ibiko hiria esan nahi du, hain zuzen ere. Gaelikoa da bertako hizkuntza, nahiz eta biztanlerik gehienak ingelesez mintzatzen diren. Liffey ibai-gaineko zubien artean, Haïpenny Bridge, metalezkoa eta konkortua, da interesgarriena. Orain dela berrehun bat urte eraiki zuten eta penny-erdi bateko (half penny) bidesaria eman behar zen handik pasatzeagatik, hortik datorkio izena. Liffey ibaiaz beste aldean Trinity College dago, Erdi Arokoa den altxor bakarra: Kells-en Liburua, kaligrafia zeltaz idatzitako ebanjelio-testuak, eta 800. urtearen inguruan lekaide irlandar batzuek egindako marrazkiak, kolore anizkunez apainduak. Irlanda elezahar asko gogoan gorde dituen herrialdea da. Ulster-eko armarrian ageri den esku gorriak zerikusia du Irlanda bereganatzeko lasterketan lehiatu ziren bi erraldoi eskoziarrekin. Lur irlandarra aurrena zapaltzen zuena izango zen garailea. Atzetik zihoanak, galduko zuela ikusi zuenean, bere eskua moztu eta aurkaria lehorrera heldu baino lehen bota zuen kostara odoletan zeukan eskua, eta apustua irabazi egin zuen. Badago Dublinen monumentu bat aberriaren alde bizia eman zuten irlandarrei eskainia. Mito bat irudikatzen du: Lir Erdi Aroko errege bat zen, hiru seme zituen eta biziki maite zituen. Alargundu, eta berriro esposatu egin zen. Bigarren emaztea, ordea, oso jeloskor zegoen erregeak hainbeste maite zituelako, eta semeordeak zisne bihurtu zituen eta 900 urtetan Irlandako itsasertzetan alderrai ibiltzera kondenatu zituen. Orduan, Lir erregeak zisneak ehizatzea debekatu zuen, eta oraindik ere indarrean dago debeku hori. Irlandarrek frogatu dute elezaharrak gogo-bihotzetan gordetzeko ez ezik, literatura lantzeko ere trebeak direla. Azkeneko mendeko idazlerik ospetsuenak Dublinen bizi izan ziren eta giro berezi horretan inspiratu ziren: William YEATS, Oscar WILDE, George Bernard SHAW eta James JOYCE, azken hau ezagunena, 'Dublineses' eta 'Ulises'en egilea. Urtero ekainaren 16an Bloomsday eguna ospatzen da Dublinen: hiria 'Ulises maniakoez' beteta egoten da. Jendea eleberri handi hori eskuetan joaten da liburuan zehazki aipatzen diren lekuak bisitatzera. Dublin adinako literatura-zaletasuna duen hiririk ez badago, are gutxiago garagardoarekin lotuagorik. Guiness lantegira bisita egitea ezinbesteko hitzordua da turistentzat eta pubak hiriko gauzarik erakargarrienak dira. Horietako batzuek ehun urte baino gehiago dituzte: Madigan's, OïDonoghue's, Doyle's eta Brazen Head. Dublinen gauzarik normalena da eguneko azken orduak garagardo-txarro bat eskuan hartu, eta abestea edo musika atsegin baten erritmoan dantzan ibiltzea. Transcription:[+] Transcription:[-] Irlanda Transkripzioa Gaur 55 urte gauzatu zen era ofizialean Irlandaren zatiketa politikoa. Irlandak (Eirek) ez zuen -eta ez du- sekula hau onartu, baina 1948an Dublingo Parlamentuak Irlandako Errepublika aldarrikatu eta Commonwealth-etik irten zen, modu batean behintzat, zatiketa hori ontzat emanez. Irlandako istorioa orain dela 2.300 urte zeltak bertara iritsi zirenean hasten da, edo hasten dela esan genezake. Erromatarrak ez ziren sekula uhartera sartu eta Inperioa erori zenean, batez ere erlijio kristaua bertan zabaldu ondoren, Irlanda izan zen Europako zibilizazioaren aitzindari. Gero bikingoak joan ziren bertara eta Dublin fundatu. Baina, Ingalaterrako normandoak nagusitu ziren XII. mendean. Harrez gero, Irlanda ingelesen menpe izan da. XVII. mendearen hasieran Irlanda ia osoa ingelesek kontrolpean zuten, Ulster-eko Konderria kenduta. Orduan ingelesek milaka eta milaka kolono bidali zuten bertara, Ipar Irlandara, eta katolikoak erabat baztertuta utzi. Kolonoek ez zuten harremanik eta ez ziren nahasten, ez ziren ezkontzen irlandarrekin. 1641ean Oliver Cromwell-ek, Ingalaterran Carlos I erregea hil ondoren, zigor beldurgarria eman zien irlandarrei -oraindik gogoratzen direla esaten dute-, besteak beste, erregearen alde azaldu zirelako. 1800. urtean Irlandak bat egin zuen Ingalaterrarekin antolaketa politikoan. Elkarte katolikoa ere sortu zen, eta honek eskubide batzuk eman zizkien irlandarrei. Baina, 1845etik 1850era bitartean, patata uzta erabat galdu zen. Guztia galdu zen, eta honek gose handia ekarri zuen Irlandara. Bi milioi irlandarrek oraindik amaitu ez den emigrazioari ekin zioten. 1916an, Dublingo Altxamendua izan zen. Ingelesek suntsitu egin zituzten irlandarrak, baina independentziaren hazia ereinda zegoen, eta Eamon de Valera-ren lidertzapean lortu zuten. Hala ere, 1921ean irlandar eta ingelesen arteko gerraren ondoren, 'Zatiketaren Hitzarmena' deritzana izenpetu zuten. Iparraldeko sei estatuak, Ulster-go Konderria zeritzana, Ingalaterraren esku geratu zen. Irlandak ez du hau sekula onartu eta uhartearen batasuna aldarrikatu du beti, baina gaurko egunez, esan bezala, 1948an, Dublingo Parlamentuak egindako bileran, neurri handi batean behintzat, ontzat eman zuten zatiketa, Hegoaldeko Errepublikari izena eman eta, esan bezala, Commonwealth-etik irtenda, Britainia Handiaren kolonia izan diren elkartetik irtenda. Ipar Irlandan ondoren gertatutakoa ezagunagoa da: erabat baztertuta ziran katolikoek euren eskubideen aldeko borrokari ekin zioten, Irlanda eta Ingalaterraren arteko gerran parte hartu zuen IRA birsortu, eta berrogei urte iraun dituen gatazka etorri zen. Irlanda Transkripzioa Gaur 55 urte gauzatu zen era ofizialean Irlandaren zatiketa politikoa. Irlandak (Eirek) ez zuen -eta ez du- sekula hau onartu, baina 1948an Dublingo Parlamentuak Irlandako Errepublika aldarrikatu eta Commonwealth-etik irten zen, modu batean behintzat, zatiketa hori ontzat emanez. Irlandako istorioa orain dela 2.300 urte zeltak bertara iritsi zirenean hasten da, edo hasten dela esan genezake. Erromatarrak ez ziren sekula uhartera sartu eta Inperioa erori zenean, batez ere erlijio kristaua bertan zabaldu ondoren, Irlanda izan zen Europako zibilizazioaren aitzindari. Gero bikingoak joan ziren bertara eta Dublin fundatu. Baina, Ingalaterrako normandoak nagusitu ziren XII. mendean. Harrez gero, Irlanda ingelesen menpe izan da. XVII. mendearen hasieran Irlanda ia osoa ingelesek kontrolpean zuten, Ulster-eko Konderria kenduta. Orduan ingelesek milaka eta milaka kolono bidali zuten bertara, Ipar Irlandara, eta katolikoak erabat baztertuta utzi. Kolonoek ez zuten harremanik eta ez ziren nahasten, ez ziren ezkontzen irlandarrekin. 1641ean Oliver Cromwell-ek, Ingalaterran Carlos I erregea hil ondoren, zigor beldurgarria eman zien irlandarrei -oraindik gogoratzen direla esaten dute-, besteak beste, erregearen alde azaldu zirelako. 1800. urtean Irlandak bat egin zuen Ingalaterrarekin antolaketa politikoan. Elkarte katolikoa ere sortu zen, eta honek eskubide batzuk eman zizkien irlandarrei. Baina, 1845etik 1850era bitartean, patata uzta erabat galdu zen. Guztia galdu zen, eta honek gose handia ekarri zuen Irlandara. Bi milioi irlandarrek oraindik amaitu ez den emigrazioari ekin zioten. 1916an, Dublingo Altxamendua izan zen. Ingelesek suntsitu egin zituzten irlandarrak, baina independentziaren hazia ereinda zegoen, eta Eamon de Valera-ren lidertzapean lortu zuten. Hala ere, 1921ean irlandar eta ingelesen arteko gerraren ondoren, "Zatiketaren Hitzarmena" deritzana izenpetu zuten. Iparraldeko sei estatuak, Ulster-go Konderria zeritzana, Ingalaterraren esku geratu zen. Irlandak ez du hau sekula onartu eta uhartearen batasuna aldarrikatu du beti, baina gaurko egunez, esan bezala, 1948an, Dublingo Parlamentuak egindako bileran, neurri handi batean behintzat, ontzat eman zuten zatiketa, Hegoaldeko Errepublikari izena eman eta, esan bezala, Commonwealth-etik irtenda, Britainia Handiaren kolonia izan diren elkartetik irtenda. Ipar Irlandan ondoren gertatutakoa ezagunagoa da: erabat baztertuta ziran katolikoek euren eskubideen aldeko borrokari ekin zioten, Irlanda eta Ingalaterraren arteko gerran parte hartu zuen IRA birsortu, eta berrogei urte iraun dituen gatazka etorri zen.