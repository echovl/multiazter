Docutec Antsietate arazoak Psikiatria Biltzarra aitzakia, buruko gaixotasunen ezaugarri nagusien berri izango duzu: depresioa, antsietatea, eskizofrenia, tristura, osasun mentala, bizi-kalitatea. Antsietate arazoak, esaterako, 10 lagunetik 2k izaten dituzte. Antsietate arazoak izaten dituzte hamar lagunetik bik. Buruko osasuna aztertzen ari dira Bilbon 2.000 aditu; biltzarra atzo hasi zen. Jende askok izaten ditu antsietate arazoak; hamar lagunetik bik bai, atzo Bilbon jakinarazitakoaren arabera. Datua Miguel Gutierrez psikiatrak eman zuen atzo, Euskalduna jauregian egiten ari diren Espainiako VIII. Psikiatria Batzarrean. Gutierrez EHUko katedraduna eta Gurutzeta Ospitaleko psikiatria zerbitzuko burua da, eta biltzarreko lehendakaria; 2.000 psikiatra inguru daude biltzarrean. Batzarraren berri emateko egindako agerraldian, Gutierrezekin batera Julio Vallejo izan zen, Espainiako Psikiatria Biologikoko Elkarteko lehendakaria. Biek egin zuten atzo batzarrean hizpide izango dutenaren laburpena, eta argi utzi zuten zein den beraien jardunaren muga; Hondarribian Jokin Zeberio zenaren inguruan jazotakoak, esaterako, «arazo sozialak» direla esan zuten; «eta ez psikiatrikoak». «Guk lagundu egin dezakegu hor eragiten den asaldura larriagotzen denean; baina lagundu baino ez, arazoa soziala delako». Gutierrezek eta Vallejok argi utzi nahi izan zuten bereizi egin behar direla buruko gaixotasunak, batetik, eta arrazoi psikosozialek eragindako sintomak, bestetik. «Eskizofrenia moduko gaixotasun larrien eragina berdin-berdina da gaur egun eta duela ehun urte. Herritarren %0,8 edo %1ek sufritzen ditu», azaldu zuen Vallejok. Bestetik, baina, arazo sozialak garai batetik bestera aldatu egiten direla esan zuen. «Horiek eragiten dituzten buruko gaixotasunek ere unean uneko errealitatearen araberako eragina izaten dute, ez daukatelako medikuntzan oinarririk», zehaztu zuen Bartzelonako psikiatrak. Buruko gaixotasunak > Depresioa: Nerbio-depresioa herritarren %6k sufritzen dute, baina hamarretik bakarra joaten zaio psikiatrari laguntza eske. Gainerakoak edo famili medikuarengana doaz edo ez dute tratamendurik eskatzen. Gutxienez hiru motatako depresioa dago: Organikoa, oinarri fisikoa izanik psikiatraren premia duena, bata; fisikoa izanik horren larria ez dena eta botikekin osatzen dena, bestea; eta gehienak, hamarretik zazpi edo zortzi, gako psikosozialek eragindakoak. Azken hauek botikak baino gehiago psikoterapia behar izaten dute. > Antsietatea: Gizaki guztien baitan dagoen aldartea da. Edozein ezustekok edo larritasunek eragin dezake nortasunaren oreka galtzea eta arazo larririk ez du sortzen apurka-apurka gainditzen bada. Patologikoa bihur daiteke luzaroan berdin jarraituz gero. > Eskizofrenia: Paranoiarekin batera buru gaixotasunik larriena da. Biologikoa den arren, adituek hiru eskizofrenia mota bereizten dituzte. Gaixoen heren batek krisiari buelta eman eta arinagoko bizimodua egitea lortzen du tratamenduari esker; bigarren herenak, leheneratzea lortzen badu ere, ez du inoiz lortuko garai bateko osasun mentala berreskuratzea; hirugarren herenak, azkenik, gaixotasunaren alderik latzena sufritzen du, nortasuna bera galdu eta oreka mentala guztiz galtzen baitu. > Tristura: Malenkonia depresio mota bat izanik, oso mehea da ohiko tristuraren eta patologikoaren arteko aldea. Oinazeak eragiten duen doluak sei hiletik urte betera irautea ohikoa da. Hortik aurrerakoak zaindu behar dira. Tristura patologikoak, arazo somatikoak eragiten ditu: nekea, bertigoa... > Osasun mentala: Psikiatria bera baino kontzeptu zabalagoa hartzen du. Medikuntzarekin baino zerikusi handiagoa du herritarren ongizatearekin, nagusi diren balioekin eta berdintasun sozialarekin. Ardura gizarte eragileena da gehiago psikiatrena beraiena baino. > Bizi-kalitatea: Suizidio tasarik altuena munduko herrialderik aurreratuenek badute ere Suediak du altuena eta Brasilek, berriz, txikiena, ez da bizi-kalitateagatik gertatzen. Horren atzean mendebaldeko gizarte askotan nagusitu diren premiak, konpetentziak eta enparauak daude, ezinegona eta estresa eragiten dituztelako herritarren artean.