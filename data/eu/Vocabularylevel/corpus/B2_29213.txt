Docutec Ez zidan deitu Ez dakit zuri pasatzen ote zaizun, baina bizitzatik pasatutako pertsona batzuk berriz ere aurkituko ez ditudala pentsatzen dut nik. Okerrena da inoiz ere ez aurkitzea espero duzun pertsona hori gaurko egunean ikusten duzunean. GOIZALDE LANDABASO / Zuri-beltzezko film batean kolorea sartzea bezalakoa da. Ez duzu itxaroten, ez dakizu zelan erreakzionatu, eta tupustean iragan guztiak blaust! egiten dizu aurpegian. Horietako bat aurkitu berri dut nik. Elkarrizketa bitxi bezain laburra izan zen. Maiz berbak soberan izaten dira. «Ez zenidan deitu», esan zidan. Poetikoa eta dena begitandu zitzaidan. Aurpegiratze apurra ere bai. Begira-begira gelditu nintzaion, basamortuko irudikapen irreala izango zela pentsatuz, eta bista ondo zorroztuz gero desagertuko zela pentsatuz. Hantxe jarraitzen zuen, baina. «Ez zenidan deitu» begiradarekin adieraziz. Iruditzen zait hainbeste urteren ostean istorioa eraikia zuela. Istorio denek merezi dute iragantxoa, ganbararen eskumaldean edo ezkerraldean kokatzeko. «Zuk ere ez zenidan deitu», erantzun nion. Harritu zen. Bere esaldiaren kokapena ez zen nirearena. Orain arteko dena leku okerrean dagoela adierazi nion bost berbekin. Ez dakit orain zelan gogoratuko nauen, eta bere iraganaren txokoan, esaldi bietatik zeinek izango duen lehentasunik gehien. Pentsatzen dut hainbeste denbora joan ostean gurago izango duela berea. Buruhauste gutxiago emango dio, eta ez du aldaketa nabarmenik egin behar izango. Nire «Zuk ere ez zenidan deitu» esaldiari kokapena aurkitu beharko dio eta beretik ez oso urrun. Edo beharbada ezabatu egingo du nirea. Nik ere ganbaran berrantolaketak egin beharko ditut. Damu zantzuren bat ere geldituko zait neure burua ezagututa. Deitu izan banu. Egiten ditugun eta ez ditugunen erantzule gara. Damuak inoiz edo behin gure artera egiten du osteratxoa, eta nik aukeran beti gurago izan dut egindakoetaz damutzea. Esaldi soil bi baino ez ei zituen merezi istorioak.