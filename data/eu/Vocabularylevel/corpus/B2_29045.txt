Docutec Beharrezkoa ala arriskutsuegia? Munduko hirugarren energia mota nagusia da nuklearra, erregai fosilen eta energia hidroelektrikoaren atzetik. Hala ere, ez du inoiz polemika alde batera uztea lortu. Munduan kontsumitzen den energiaren %17k jatorri nuklearra badu ere, mamu ugari ditu inguruan energia mota horrek. Ahalmen handikoena eta garbiena dela diote haren defendatzaileek; arriskutsuena eta kaltegarriena, aldiz, kontrakoek. Hitzak berak bakarrik —nuklear hitzak, alegia— kezka sorrarazi ohi du iritzi publikoan. Izan ere, hura aipatzean berehala etortzen dira burura Txernobilgo zentral nuklearraren istripuak eragindako kalteak edota aurretik Japonian jaurtitako bonba atomikoen ondorioak. EBren barruan Frantzian eta Belgikan du pisu gehien energia nuklearrak, ekoizpenaren %76 eta %59 baita, hurrenez hurren. Alabaina, herrialde horien politika nuklearrek ez dute bata bestearekin zerikusirik. Frantziak ez du energia mota horri uko egiteko asmorik azaldu eta bi unitate nuklear berri sartu zituen iaz sarean. Belgikak, berriz, 2015etik aurrera egun martxan dauden zazpi zentralak ixtea erabaki du. Hamabi urte izango ditu, beraz, bere energia iturri nagusia ordezkatzeko alternatiba eraginkorrak bilatzeko. Agintariek jada onartu dute ez dela erraza izango, egun eguzkitsu gutxi eta mendi alturik ez duen herrialde batean energia berriztagarrien aldeko apustu egitea ez baita eraginkorra izango.   ALDEKOEN ARGUDIOAK Ahalmen handieneko energia da. Erregaia (uranioa): ugaria da eta kostu baxukoa. Diru asko inbertitzen da segurtasunean. Istripu arriskua oso baxua da. Zentral hidroelektrikoetan ere gertatzen dira istripuak, baita ere gas eta petrolio hodietan, ikatz meategietan... Segurtasun sistemak areagotu egin dira eta euste-hesi ugari daude gaur egungo zentraletan. Ezin dira CO2 emisioak murriztu energia nuklearra erabili gabe. Nuklearra da CO2 emisio gutxien dituena. Hondakin nuklearrek arreta handiz tratatzen dira, erregai fosilen edota produktu kimikoen hondakinak baino gehiago. Hondakin nuklearren bolumena mugatua da eta ongi kudeatu eta bil daitezke biltegi geologiko hondoratuetan. KONTRAKO ARGUDIOAK Dakartzan kostuetarako ez da energia errentagarriena. Txernobilen gertaturiko istripuak argi uzten du halako instalazioen arriskua: 32 lagun hil ziren eta milaka dira erradioaktibitatearen eragina pairatu dutenak. Erreaktoreen arriskua izugarria da: istripuak, langileen euren segurtasuna... Hondakin erradioaktibo ugari sortzen ditu, nolanahi pilatu ezin direnak. Ez dago hondakinak biltzeko modu erabat segururik. Mendeetan kutsagarriak izaten jarraitzen dute hondakinek. Zentralak ixtea arriskutsua da eta kostu ugari dakartza, hondakin ekin zer egin erabaki behar baita, besteak beste. Energia nuklearraren erabilera zibilaren eta militarraren artean egon daitekeen lotura. Litekeena da erabilera militarra zibilarekin ezkutatzea. Ez dago inolako loturarik energia nuklearraren eta bizi-kalitate altuaren artean. Ez da ezinbestekoa kalitatezko bizitza izateko.