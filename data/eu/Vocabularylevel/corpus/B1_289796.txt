Docutec Osasuntsu bizitzeko Osasuntsu bizitzeko egin behar genituzkeen ariketak maiz azaltzen dira hedabideetan: Egunero sagar eta banana bana jan behar omen ditugu, eta bi litro ur edan. Egunero aspirina bat hartu behar omen da bihotzekoak saihesteko eta basoerdi bat ardo edo zurito bat edan. Zuntza ere egunero jan behar da. Baita laranja bat ere, C bitamina lortzeko. 3 otordu egin behar dira, ongi mastekatzeko behar den denbora hartuz eta ondoren hortzak garbitu. Eta bazkaldu ondorengo lo kuluxkaren onurak zertarako aipatu! Egunean gutxienez 5 ordu beharko genituzke ekintza hauek lasai egiteko, gehi egunero lo egin behar diren zortziak, gehi laneko beste zortziak, hogeita bat. Hiru ordu geratzen zaizkigu beraz... Hiru besterik ez!!! Eta ba al dakizue zenbat gauza geratzen zaizkigun egiteko? Ordu erdiz ibili edo kirola egin. Eta familia, adiskideak eta erlazioak zaindu. Eta ongi informatuta egon; beraz, bi egunkari irakurri, irrati pare bat entzun... Formazioa ere ezin alde batera utzi: hizkuntzak, informatika, kalitate prozesuak... Bestalde, komeni da sexua egunero praktikatzea, besterik ez bada ere ahozkoa; sexuaz hitz egitea, alegia. Eta oheak egin behar dira, erratza pasa, garbigailua jarri, arropa lisatu, erosketak egin... Eta bakarrik edo bikotearekin bizi bazara hor nonbait, baina haurrak edo txakurrak izanez gero... erotu zaitezke! Niri gutxienez 29 ordu ateratzen zaizkit... Euskaldunok telebistaren aurrean egunero pasa ohi ditugun 3 orduak kontatu gabe! Aukera bakarra bi gauza batera egitea da: dutxatzen ari zaren bitartean ura edatea, lehortzen zaren bitartean ipurtzulotik erratza sartu eta etxea garbitzea... Edo osasuna horrenbeste ez zaindu eta estresak jota ez bizitzea.