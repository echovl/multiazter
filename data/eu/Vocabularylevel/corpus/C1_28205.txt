Docutec Fetitxeak Iritzi artikulu laburra. Museo batean urkamendiko garrotea daukate. Egilearen ustez museo horretan lekuz kanpo dago; izan ere, objektuaren inguruak ez du behar bezala islatzen bere izaera. Iñigo Aranbarri Hernan Cortesen lapurzuloa da Espainiako Auzitegi Goreneko sotoa. Bertan gordetzen ditu Zuzentzak (gorde dezagun Justizia beste zerbait adierazteko) kondenatuaren objektu oro, hala beroaldian auzoa bi tiroz hil duenaren eskopeta, nola bitxi-dendara itzuli ez den zakuto betea. Balio handirik gabeko horrelako hamaika txipi-txapa dituzte sabelean zuzentza jauregiek, baina hauen artean, bada askoz itzal handiagoko piezarik, benetako fetitxe morbosoak. Fetitxismo horrexek bultzatuta, eta lapurzuloko lehendakaria adiskide zuelako eraman zuen etxera Celak, Don Camilok, Puig Antich kataluniar anarkista 1974an Bartzelonako Modelo kartzelan hil zuen garrotea. Iria Flaviako fundazioan ezarri zuen, Pascual Duarteren sendia nobelari eskainiriko aretoan. Eta hantxe eman ditu azken zazpi urteak, Puig Antichen arrebek eskatuta eta Iniciativa per Catalunyako Joan Saura diputatuak aurkeztu mozioari esker erretiratzea lortu den arte. Tomas Cavanna, Cela Fundazioko kudeatzailea, harriturik azaldu da: —Heriotza zigorra astakeria itzela dela salatzeko geneukan barren! Ohikoa behar du izan, antza, kezka berak museo arduradunen artean. —Arrazakeria salatzeko geneukan barren! -adierazi zuen orain dela bi urte eskas Gironako Banyolesko museoko zuzendariak herriari sona ematen zion beltza azkenik Bostwanan duintasunez ehorztea erdietsi zelarik. 1916tik zeraman herrian, lumaz eta geziz apaindua, herriko albaitariak afrikar gerlaria disekatu zuten bi frantsesei erosi zienetik. Baten batek azaldu beharko lieke, horren jantziak badirela pentsa arren, itsuskeria ez dagoela objektuan bertan, aretoan baino. Nork erakusten du, eta zergatik? Horra nola den objektu bera fetitxe huts ala kontzientziaren hazi. Poloniarrek onartuko lukete juduek ez bestek kudeatutako Auschwitzik egun? Itsusia zelako ostu zuen Joseba Elosegik gerran gudari konpainia bati kendutako ikurrina museo militarretik? Zergatik eskatzen dio urtero Greziak Londresko gobernuari itzul dezala espolio kolonialari esker British Museumean dagoen Partenoiko frisoa? Objektu bat, berez, ez baita ezer. Pertsonek janzten dute, hauen sentimenduek eta nahiek ematen diote direna. Eta Puig Antichen arrebak ezin garbiago mintzatu dira: epaitegian gura dute neba hil zuen garrotea, han su eman diezaioten.