Docutec Julio César Díaz: «Gripearentzako onena, propolia» Julio César Díaz doktorea erlezaintza eta apiterapia mailan aditu ezagunenetakoa da. Mediku zirujau ikasketak egin zituen Diaz doktoreak, eta Apiterapia berriz liburuetatik eta Kubako medikuengandik ikasi zuen. PELLO ZUBIRIA Julio César Díaz doktorea erlezaintza eta apiterapia mailan aditu ezagunenetakoa da. Arlo horretako aldizkari eta gune elektronikoetan sarri argitaratzen ditu artikuluak, bere hitzaldiak entzun dituzte Argentinaz aparte Uruguai, Kolonbia, Kuba eta beste hainbat herrialdetan. Julio César Díaz (1954) Argentinako San Luis probintzian bizi da, Buena Esperanza herrian. San Luis probintzia aski pobrea da eta irakurleak karta geografikoan Buenos Airesetik Ande mendietara abiatu eta Txileko Santiagorako erdi bidean aurkituko du. Mediku zirujau ikasketak egin zituen Diaz doktoreak, eta Apiterapia berriz liburuetatik eta Kubako medikuengandik ikasi zuen. Medikuz gain erlezaina ere bada, eta Argentinako Erlezainen Elkarteko ordezkaria da San Luisen. Konta iezaguzu nola den zure bizitzako aste bat San Luisen. Gure irakurleek zure jardueraren argazkia eduki dezaten. Ez naiz langile eredugarria, egia esan. Nire kontsultategian astelehenetik ostiralera 9:00etatik 12:00etara egiten da lan, eta han batez ere erretiratu eta pentsionisten kontsultak hartzen ditut. Honek ez du dirurik ematen, baina egin beharra daukat, 2.500 biztanleko herri honetan mediku partikular bakarra naiz eta. Normalean ordu horietan —gaixo bat joan eta bestea etorri bitartean— ikasten, idazten, eta botika homeopatiko, apiterapiako eta landaretakoak prestatzen aritzen naiz. Arratsaldeak ematen ditut erlauntzetan, parkean eta mintegian. Lorategi botaniko bat daukat desertuan munduko leku askotako espezieekin eta mintegian oihan berriak landatzeko bertako landareak ekoizten ditut. Hobby hutsagatik. Urtean 10.000-15.000 zuhaitz landare produzitzea ez da erraza pertsona bakarrarentzako, baina plazerra da. Neguko arratsalde luzeetan zurean grabatuak eta tailak egiten ditut. Ostiral eta larunbat arratsaldeetan homeopata eta apiterapeuta lana egiten dut, hainbat lekutan pasatzen ditut kontsultak eta asteburu guztietan bidaiatzen dut, mediku lanetan nahiz hitzaldiak edo ikastaroak emateko. Igandeetan etxean saiatzen naiz egoten. Etxetik auto lasterketak ikustea maite dut. Zorionak ematea badaukazue zuen bizilaguna den Alfonso Alonsori. Nolako harremana duzu inguruko mediku alopatekin? Hemen artatzen gaituzten mediku gehienek ez dakite ia deus apiterapiaz... Nire herrian oso mediku gutxi daude eta sistema estatalean daude, etengabe ari dira aldatzen. Beren buruak ez dituzte bertakotzat eta niri bidaltzen dizkidate edo sendaezinak edo gogaikarri egiten zaizkienak. Ia ez dugu elkar ezagutzen mediku horiek eta nik. Beste leku batzuetan kolegek eta mediku taldeek arbuiatu egiten gaituzte, "petrikiloak" baino okerragotzat gauzkate (nahiz eta unibertsitatean haien burkide izan garen), beren ezjakintasunarekin egiten dute lan eta inoiz ez dute eztabaida seriorik onartzen. Mediku horietako bakan batzuek (gero eta gehiagok) beren familietakoak bidaltzen dizkigute, eta onartzen hasi dira gizakiak era integralean artatu behar direla. Unibertsitatean ikasi duelako medikuari sinestarazten zaio errealitatea unibertsitatean ikusten dena bakarrik dela. "Unibertsitateak gauzok erakusten ez baditu, ez dira existitzen" sinesten dute. Horregatik ez dakite zer gertatzen den beste terapiekin eta gero gaixoen aurrean oso gaizki geratzen dira. Orain hemengo farmazietan publizitatea egiten zaie propoli+erregina-jelea+eztiz egindako produktuei, adibidez. Multinazionalek berenganatuko ote dute apiterapia ere? Ez dakit gauzak hor zehazki nola egongo diren, baina pentsatzen dut hemengoen antzera samar izango direla. Aspalditik daude botikak apiterapiako osagaiak dituztenak. Bat ezagutzen dut polenez egina, eta lau aldiz garestiago saltzen dute polenaren estraktu biologikoa dela esanez. Eztia botika askotan egoten da eta propolia ari da bere lekua hartzen, erregina-jelea liofilizatua ere bai (horrelako nahasketetan efikazia txikiagoa eduki arren). Baina pixka bat besterik ez dute erabili nahi, ez dadila gehiegi zabaldu jendearen artean; korrontearen kontra ez egon eta aldi berean "bezeroak" ez galdu. Ez ahaztu konpainia handiek apiterapian ezin dutela patenterik eduki eta ondorioz ezin dutela prezioa igo. Beste landare-estraktu askorekin gauza bera gertatzen da: botiketan sartuz doaz -ukatu arren- ezin direlako bazterrean gelditu. Aktualitateko kontu bat: hegaztien gripea, gainean omen duguna. Apiterapeutak badauka aholku bereziren bat? Gripea harrapatzeko, izaki bizidunen -tartean gizakion- beste edozein gaitz bezala, pertsonak behar ditu: batetik berezko joera eta bestetik defentsak baxu edukitzea. Horretarako joerarik ez duena ez da gaixotuko ezta defentsak apal edukita ere. Joera daukana berriz, gaixotu egingo da, arinki bederen, baita defentsak indar betean eduki arren ere. Hein batean, kontua da genetikan suertea izatea, janarietan kontuz ibiltzea eta bizimodu sanoa edukitzea. Gripearen aurrean, erlauntzak eskaintzen dizkigu propolia eta pozoia. Propolia antibirala da, baina gainera defentsak indartu eta soina garbitzen ditu. Erlearen pozoiak defentsa sendotu eta bere ezaugarri fisiko-kimikoekin zuzenean eragiten die birusei, hauek ezin diote aurre egin. Pozoia izango litzateke azken arma, eta onena oraindanik propolia hartzen hastea da. Galdera gaizto bat. Erlezainek beren erleen gaitzak —barroa eta lokea, adibidez— antibiotikoekin borrokatzen dituzte. Hau kontraesanean dagoela dirudi propoliak dauzkan dohain antibiotikoekin. Zuk horretaz esaten duzu zerbait zure liburuan. Gaitz horiei bi modutan egin diezaiekegu aurre. Bat da arazoari tratamendua ezartzea. Propolia bakterioen eta akaroen kontra efikaza da (zientifikoki frogatuta dago eta liburuan esplikatzen dut nola eragiten duen) eta ez ditu eztiak kutsatzen. Beste modua da arazo hori ez edukitzea: gaixotuko ez diren erleak lortu behar dituzu (eta erlezainak berak ez gaixoaraztea). Argentinan erraza da erle erresistenteak aurkitzea, beharbada zuen lurraldean —dena hain arautua dagoenez— ez da hain erraza izango, baina beti daude. Egia da sistema hau ez dela sinpatikoa: erlauntzak bere horretan utzi, akabatu edo hustu direnak erre, eta bi urteren buruan bakan batzuk geratuko zaizkigu. Bizirik atera badira, gaitzari kontra egin diotelako da. Hauek ugaldu behar ditugu. *laburtua