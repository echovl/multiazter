Aldizkari Digitala Bilboko Arte Ederren Museoan Ramon Zuriarrainen Miss mundos erakusketa Ramon Zuriarrain Donostian jaio zen 1948an. Arkitektura-ikasketak egin zituen Madrilen. Hirurogeiko hamarkadan Parisera joan zen hango egoera artistikoa ezagutzera. 1970ean Frantziatik itzuli eta Marta Cárdenas, Ameztoy eta Carlos Sanzekin batera bere lehen erakusketa egin zuen Donostian. Laurogeiko hamarkadan Espainiako eta atzerriko arte galeria ezberdinetan erakutsi zituen bere margolanak. “Pinturak eta musikak antz handia dute, notak koloreak dira eta isilaldiak, espazioak.” Ramon Zuriarrain Ramon Zuriarrainek, Bilboko Arte Ederren museoko erakusketan, azken urteetan egindako pinturak jarri ditu ikusgai. Laurogeita lau obra guztira. Oleoz, akuarelaz eta ur-tintaz margotutako irudiez gain, eskultura bat eta “Zurri dónde estaaaaas” filma daude ikusgai. Oleoz egindako hamar koadro neurri handikoak dira. Miss mundos Zuriarrainen artegintzak zerikusi handia du hirurogeiko hamarkadan eman ziren mugimendu kulturalekin. Surrealismoa, informalismoa eta espresionismo abstraktua ziren orduko abangoardia artistikoaren ereduak. Hirurogeiko hamarkadaren erditik aurrera Vicente Ameztoyk, Juan Luis Goenagak, Carlos Sanzek, Marta Cárdenasek, José Llanosek eta Ramon Zuriarrainek, Gaur taldeak hasitako bidea indarberritu egin zuten. Paisaia kezkagarriak, onirikoak, asmatutako erreka eta zuhaitzak lantzen ditu Zuriarrainek. Giza erretratu asko eta asko ironikoak eta bere buruari egindakoak dira. Garoaren, belarraren, zuhaitzen, uraren… irudiak forma abstraktuekin nahastu ohi ditu bere oihaletan. Izadiaz duen ikuspegia nahiko berezia da. Bere lengoaia askotan ulergaitza gertatzen zaio ikusleari. Oiartzungo mendi, baso eta erreka bazterren oroimena nabarmena da bere lanetan.   Titulurik gabea Anbiguotasuna da bere ikusmiraren ezaugarririk nagusiena. Errealitatearen aurpegiak oso anitzak eta konplexuak dira. Zuriarrainen ustetan, pintura ulertzeko sentiberatasuna edukitzea ezinbestekoa da. Artemis Olaizolak dioen bezala, “Prozesu metamorfiko honetan, ordenak eta kaosak elkarren beharra dute eta denbora eta espazioa elkarren gainean nahasturik agertzen dira”. Bilboko Arte Eder museoko erakusketa hau ekainaren 2an amaituko da. Informazio gehiago, helbide honetan: http://www.museobilbao.com/eu/exposiciones/ramon-zuriarrain-203  