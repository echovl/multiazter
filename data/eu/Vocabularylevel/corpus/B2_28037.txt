Docutec "Señorak" Donostia eta bere auzoen arteko desberdintasunak azpimarratzen ditu artikulu honek. Garai bateko Egiako andreen artean batzuk "señorak" ziren, besteak ez. Maila sozialak badira eta. ARANTXA URRETABIZKAIA Joan den astean, egunkari honetan bertan, hainbeste berri, esaldi eta argazkiren artean, hitz batzuk gelditu zitzaizkidan, jiraka eta bueltaka, burutik ezin kendu: nonbait, sasoi urrun batean, aurreko mendean, noski, «las señoras de Eguia decían me voy a comprar a San Sebastián». Hori zen, hitzez hitz, zutabe batean azaltzen zen esaldia. Egia, Donostiako auzo bat zen eta da, eta kontuak gaizki atera ez baditut, bertako señorek hori esaten zutenean, ni ez nenbilen urrun. Ez nituen, ordea, hitz horiek sarritan entzuten. Egia da sasoi hartan, guretzat, señora ez zela edonor. «Señora bat da», esaten zuen gure amak noizean behin, beti mirespenez, baina gauza bat ziren señorak eta bestea emakumeak, andreak. Nik azken hauek nituen eta ditut inguruan, eta haiek, egoera horretan, «Donostiara noa» esaten zuten, hitzez hitz, eta, gainera, ez zen erostera izaten, lanera baizik. Orduan, nonbait hain urrun dagoen sasoi hartan, Egia auzo langile eta pittin bat baztertua zen, erdigunetik hurbil, baina urrun. Aspaldi honetan, emakume guztiak dira señora eta gizon guztiak señor, batez ere gaztelaniazko komunikabideetan. Ez daude gizonak eta emakumeak, hitz horiek arruntegiak balira bezala. Bati emakume eta besteari señora esaten badiozu, esan zidan duela gutxi lagun batek, klase-desberdintasunak azpimarratzen dituzu. Niretzat, guztiak dira señorak, desberdintasunik gabe. Horrela izango da. Baina sasoi hartako donostiar guztiok Sansebastianetan angulak jaten ez genituen bezala, emakume asko ez ziren señora eta, gainera, are Donostiako auzoetan, batzuetan euskaraz egiten zuten hitz. Hori bai, auzotik irtetzen zirenean sartzen ziren hirian. Bitartean, etxean zeuden, baina ez Donostian.