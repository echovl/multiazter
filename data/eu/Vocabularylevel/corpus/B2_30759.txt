Docutec Kamerapean Duela gutxi lagun batek frogatu zidan bere etxeko sotoan kamera bat jarri zutela eta horren bidez auzoko edonork ikus zezakeela nor sartzen edo irteten zen sototik, edozein ordutan, atsedenik hartu gabe. Frogatu behar izan zidan, bat-batean kamerarena ez zitzaidalako sinesgarri iruditu. Eta bai, pizten duzu telea etxe hartan, sintonizatzen duzu kanal aproposa eta hor duzu zeure sotoa, begibistan. Beste gauza da zer behar duen izan batek buruan irudi horri begira segundo bakarra alferrik galtzeko. Nonbait, teleak erakusten dituen intimitateak, Gran Hermano eta antzeko guztiak, ez dira aski eta jendeak auzokoa ikusmiratzeko premia du. Antzekoren bat izango da ikusmira ezkutu horren arrazoia, tresna saltzeko aipatzen diren segurtasun kontuak ez baitira sinesgarri. Zer egin behar du etxetik sotora begira dagoenak sartzen ikusten duenari itxura txarra hartzen badio? Poliziari deitu? Makila bat hartuta sotora jaitsi? Leihora irten eta garrasika hasi? Etxeko ateko krisketa lotu? Ez, irudi horiek ez badaude segurtasun kontuetan aditua den norbaiten eskuan, ez dute balio inoren segurtasuna babesteko. Zelataka ibiltzea gustatzen zaienentzat asmatu dira tresna horiek edo asperdurari nola ihes egin asmatu ezinean dabilen norbaitentzat. Gauza da hor daudela begi ahaltsu nekaezin horiek, guri begira, temati, eta ez digutela badaezpadan daudenik aitortzen ere. Honezkero, gutako edonor Greta Garbo bera baino grabatuagoa izan da, bazter guztietan eta, gehienetan, grabatzen ari zaizkigula jakin gabe.