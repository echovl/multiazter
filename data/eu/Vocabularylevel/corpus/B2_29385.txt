Docutec Giggy Iruñean zeukan Nigeriako senargai baten deira egin zuen honainoko bide arriskutsua. Ailegatu zenean senargaiak berarendako prostituta lana egin behar zuela agindu zion INMA ERREA / Lagun batek hots egin zidan etxeko atarian negarrez aurkitu zuela esateko. Etxera igo omen zuen eta nire lagunak ulertu izan zion Nigeriatik Marokorainoko bidea erdi oinez erdi konbiz egin zuela, eta Marokotik Iruñekoa pateraz lehendabizi eta gero autobusez. Giggy zuen izena, beltza zen, hemeretzi urte inguru izanen zituen eta ailegatu nintzenean negar eta negar ari zen. Aitak babesean zuen ikastetxetik ihes egin eta Iruñean zeukan Nigeriako senargai baten deira egin zuen honainoko bide arriskutsua. Ailegatu zenean senargaiak berarendako prostituta lana egin behar zuela agindu zion, eta Giggyk ezetz erantzun. Bi aste eduki zuten senargaiak eta mafia nigeriarrak zulo batean sarturik jateko makarroiak baino ez zizkiotela ematen. Handik ateratzeko modu bakarra puta gisa lan eginen zuela agintzea zela oharturik, baiezkoa eman zion senargaiari. San Juan aldean kalean lanean jarri zutenean «police, police» garrasika hasi zen eta ihes egitea lortu. Caritasen egoitza batean egon omen zen bizpahiru egunez, baina, atean senargaia ikusten zuenez, ihes egitea erabaki zuen eta orduan aurkitu zuen nire lagunak. Caritasen beste egoitza batera eraman genuen. Nigeriatzeko paper eta billetearen esperoan zegoela, berriz ere ihes egin zuen. Prostituta dabilela Iruñean esan dit lagunak. Emakume beltz bat ikusten dudan aldiro hura ote den aritzen naiz, immigrazioak niretako haren aurpegia baitu.  