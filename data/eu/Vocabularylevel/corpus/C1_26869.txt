Docutec Bikoteak eta legea Homosexualen ezkontzeko eta seme-alabak izateko eskubideari buruzko iritzi artikulua. BEGOÑA MURUAGA/ Kalean dago eztabaida, gure artean. Joan den apirilean Herbehereetan homosexualei heterosexualei onartzen zaizkien eskubide berberak onartzeak hautsak harrotu ditu bazter guztietan. Egia da lehenago ere izan dela halako konturik gurean, batez ere zenbait udal (Gasteizkoa barne) izatezko bikoteentzako erregistroak onartu eta homosexualak bertan sartzearen alde agertu zelarik. Egia da, baita ere, Danimarkan, adibidez, aspalditik aitortzen zaiela ezkontzeko eskubidea, eta Alemanian onartu berri duten legean ere bai. Umeen adopzioa, ordea, beti izan da arazotsua, eta Herbehereetan eman dituzte pausorik handienak, beraz, homosexualei eskubide-parekotasun osoa aitortzeko orduan. Izan ere, oztopo-lasterketa horren azken koska da hori, eta larriena, antza. Zenbaiten ustez, ezkon-bikotea beti da, definizioz, heterosexuala, eta beste zer guztiak naturaren kontrakoak dira. Halakoentzat, bistakoa da, eskubide gehiegi ere onartu zaie dagoeneko homosexualei, eta halako adopzioen «absurdu»ak erakutsiko luke hori garbien. Hain jarrera erreakzionariotik kanpoko iritzien artean, berriz, lege-gai ekonomikoen aldetik parekotasunaren alde egonik ere (herentzia, pentsio, errenta...), ez dira denak besterik gabe bikote mota guztien eskubideak erabat berdintzearen aldeko; ezkontza eta adopzioa tarteko direla, hain zuzen ere. Oro har, (adopzioz zein ingeniaritza genetikoz) sor litezkeen familia mota berrietako haurren eskubideak kontrajarriak egon daitezkeela pentsatzen du hainbatek, besteak beste. Teknikoki auzi horri zer irtenbide ematen zaion gora-behera, modu batera zein bestera, garbi dago badela oraindik biderik egiteko eskubideon parekotasunera iristeko. (Gauza bitxia, hala ere: gaur egungo adopzio legeak eskubidea ematen dio edozein ezkongaberi, homosexuala zein heterosexuala izan, umerik adoptatzeko; gauzak horrela, nekez uler daiteke homosexualei eskubide hori ukatzea bikotean bizi direlako...). Europako iparraldeko herrietan 60ko hamarkadan ugalduz joan ziren izatezko bikoteak, eta, poliki-poliki, ezkonduek zituzten eskubide berberak eskatzen hasi. Danimarkan, adibidez, gaur egun, %25 da izatezko bikoteen kopurua. Gure artean, joan den hamarkadan hasi zen bikote mota hori ugaltzen, eta hamarkada honetan, berriz, ofizialki onartzen, nolabait. Espainian, %8 edo 10 bakarrik izan arren, udalak ez ezik zenbait autonomia erkidego ere (Katalunia, Aragoi eta Nafarroa) hasia da arautzen izatezko bikoteen eskubideak, homosexualenak barne, eta aurki antzeko bidetik ekingo diote Balear uharteek, Asturiasek eta Andaluziak ere. Autonomia erkidegoen ahalmenetik gorakoak dira, hala ere, Estatuaren esparrukoak, hor funtsezko diren lege batzuk, eta horiek Madrilen baino ezin dira erabaki. Garbi dago lege horiek aldatuz bakarrik lor daitekeela benetako berdintasuna. Beraz, orain arte egindakoa aintzakotzat hartuta ere, bide horretatik eman beharko dira aurrerantzean pausoak. Azkenaldian, kasurako, jende asko harrituta utzi duen proposamen bat egin du Gasteizko alkateak: homosexualek ere ezkontzeko eskubidea izan behar dutela. Egia da horrelako eskubide bat ezin dela udalean onartu, harantzago joan behar dela benetan gauza dadin, baina txalotzekoa da proposamena, eta espero dezagun Madrilgo Parlamentuan ere defendatzea —berak eta bestek— proposamen hori  