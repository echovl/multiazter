Docutec Dubai, hiri harrigarria Guztia da neurriz kanpokoa Dubain. Hantxe da zazpi izar dituen munduko hotel bakarra, eta eski-pista estalirik luzeena ere bai. Eta etxe orratz garaiena eraikitzen ari dira, eta jolas-parkerik handiena; munduko uharte artifizialik zabalena inauguratu dute berriki eta inoizko aireporturik handiena egiteko planoak badituzte jada. Askoren galdera da: "Eta non dago Dubai?". Arabiako Penintsulako herrialdeetako bat da Arabiar Emirerri Batuek osatutakoa. Ba hortxe dago Dubai, emirerri horietako bat da. Arabiar Emirerri Batuak herrialdeak independentzia lortu zuen 1971n, ez zen jada Britainia Handiko zati. Arabiar Emirerri Batuak zazpi emirerrik osatzen dituzte: Abu Dhabi, Ajman, Dubai, Fujeira, Sharjah, Ras Al Khaimah eta Umm Al Qaiwain. Beraz, 7 emirerri emir (errege antzeko) banarekin.           Dubaik petrolio asko du. Baina, beren ondasun guztiak baliabide honen menpe jarri gabe, zerbitzuen sektorea indartzeko ahalegin handia egiten ari da, komertzioa, aisialdia eta finantza arloetan. Ez dute euren aberastasun guztia petrolioaren menpe jarri nahi. Baina, Dubai basamortuan baitago, eta han urik ez denez, Pertsiar Golkoko itsasoko urari gatza kentzen diote.           Kultura aldetik arabiarrak eta musulmanak dira zazpi emirerriak, Dubai barne. Arabiera da hizkuntza ofiziala, eta meskitak bazter guztietan ageri dira. "Allah ou akbar" (Ala handia da) otoitz-deiaren burrundara hiri guztian entzuten da, egunean bost aldiz. Emirerritarrak tunika zuri garbi-garbiak janzten dituzte, eta buruan zapi koadro zuri-gorridunak. Hori gizonezkoak. Emakumeak, berriz, tapa-tapa eginda doaz gehientsuenak. Emakume batzuek aurpegia agerian daramate, beste batzuek, aldiz, begiak erakusten dituzte soilik, eta beste batzuek ezta hori ere. Dena den, esan behar da musulmanen arauak ezartzean Dubaik ez duela muturreko jarrerarik hartzen. Esaterako, turista emakumea bada, mendebaldekoen erara joan daiteke jantzita, baita hondartzan bainujantzian ibili ere. Eta edari alkoholdunak eska ditzake, baina hoteleko tabernan besterik ez.           Dubain bertako jendea %15a besterik ez da, 7tik 1. Hori da harrigarriena. Beste guztiak langile etorkinak dira, abiada bizian hazten ari den Dubaik lanerako jende-samalda behar duelako. Dubain 200.000 lagun ere ez ziren orain 30 urte. Egun, aldiz, ia milioi eta erdi badira. Eraikinak altxatzen ari dira bazterrik bazter, eta garabi-baso izugarria dirudi Dubaik.           Indiatik iritsi dira etorkin gehientsuenak, populazioaren ia erdia osatzen dute. Batzuetan Arabia ez baina India dirudi hiriak. Pakistan, Iran, Egipto, Libano, Maroko, Afganistan, Irak, Yemen, Somalia, Filipinak... herrialde horietatik ere jende mordoa iritsi da Dubaira. Beste langile batzuk britainiarrak dira, belgikarrak, suitzarrak, frantziarrak, alemaniarrak, herbeheretarrak... hau da, bertara lanera joandako mendebaldeko enpresetako langileak. Horrenbestez, kulturaz anitza da Dubai, hiri kosmopolita azken batean. Globalizazioaren garai hauetan, hiri tipikoa.           Dubai kontraste handiko hiria Izen bereko ibaiaren ondoan biltzen da hiriak tradiziotik duena. Ibaia itsasadarra da berez, eta alde zaharra bitan zatitzen du (Dubain "zaharrak" 40 urte baino gehiago dituela esan nahi du). Alde zaharretik berrira pasatzeko "abra" izeneko txalupa moduko batzuk darabiltzate egun osoan. Alde zaharrean daude zokoak (azokak), jeneroka espezialduta. Batean oihalak dituzte, bestean espezieak, urrea hurrengoan, eta elektragailuak beste harakoan... Ibai-ertzean kafe-etxeak daude kafea hartzeko, edo tea, edo "shisha" ur-pipan sagar eta ezti usaina duen tabakoa erretzeko.          Toki horretatik 5 kilometro haratago, oso bestelako hiria ageri da, etxe orratzez josia. Hortxe daude hotelik onenak, saltoki-gune handiak markadun jenero garestienak eskainiz, eta ez hain garestiak, Mango eta Zara, esaterako. Saltoki-gune handi hauek dekoratzeko luxua erabili dute. Noizbehinka, ordea, nabarmenkerian erori dira. Mall of the Emirates izeneko hotelak munduko eski-pista estalirik luzeena du, 400 metro luze, eta teleaulkia eta guzti du. Hortik kanpo, udan tenperatura 45º C-koa da, itzalean.           Inguru horretan dago munduko hotelik luxuzkoena ere, Burj El Arab. Goian heliportua du, eta bertan tenisarekin eta golfarekin zerikusia duten iragarki entzutetsuak grabatu dira. Munduko etxe orratzik handiena izango dena ere erdi bukatuta dute, Burj Dubai du izena eta 800 metro garai izango da. Egun munduko eraikinik garaiena Taipei 101 izenekoa da, Taiwan-eko hiriburuan, 500 metro pasatxo ditu. Dubaira itzuliz, esan Palm Jumeirah irla artifiziala inauguratu berri dutela: palmondo itxura du, eta etxeak egin dituzte, aberatsentzat. Batez beste 6 milioi euro balio dituzte etxeek. Guztiak saldu dituztenez, beste bi "palmondo" eraikitzen ari dira, eta uhartedi bat. Uhartedi honek zerutik ikusita, mundu-mapa baten itxura izango du. Uhartedi horretako uharte baten jabea Schumacher da, 1 formulako gidari ohia. Dubaiko emirrak oparitu zion uhartea alemaniarrari, honek 1 formula utzi zuenean.           Dubai bisitatu eta gero "Dubai benetan existitzen al da, ez ote da basamortuaren erdian dagoen begitazio bat?", ezinbestean horixe galdetzen diozu zeure buruari. Izan ere, hain harrigarria da guztia!