Docutec Txango ekologikoa Nekazaritza ekologikoan lan egiten duten baserritarrak eskaintza berezia egiten dute: kaletarrei beraien lan egiteko modua erakusteko bisitak antolatuak dituzte taldetxoentzat. Honi buruzko erreportaje laburra daukagu. KALEKOEI baserriko lana eta bizimodua nolakoa den erakutsi nahian, Gipuzkoako Eko-Nekazaritza Federazioak —Biolur— hainbat baserri bisitatzeko aukera ematen duen egitasmoa bultzatu du. Baserriek euren ateak zabaldu dizkiete kaletarrei, eta prodúktu ekologikoen ekoizpena zertan datzan ikasteaz gainera, hauetako zenbait produktu euren eskuekin zuzenean egiteko aukera ere izaten dute bisitariek. Guztira, Gipuzkoako lurraldeko zortzi baserritan egin daiteke ikustaldia, eta hauetan, besteak beste, barazkiak, fruta, ogia, gozoak edo gazta ekologikoa nola egiten den ikas daiteke. «Lehenik eta behin, baserria hirira gerturatu nahi dugu. Kontsumitzaileek produktu ekologikoak nola egiten diren jakin behar dute, honen inguruan informazio gutxi baitago. Ekoizpen ekologikoaren inguruan 1991eko legediak zehazten dituen arauak nola betetzen ditugun ikusiko du bisitariak», dio Peio Rubio Biolur Elkarteko presidenteak. Euskal Herrian egiten den ezaugarri honetako lehenengo egitasmoa da, eta abian jarri zenetik hilabete bat soilik igaro den arren, izugarrizko erantzuna izan du. Hori guztia bideratu ahal izateko, Biolur Elkarteak Gipuzkoako Mendi Nekazaritza Elkartearen laguntza izan du; aholkularitza eta laguntza ekonomikoa, hain zuzen. «Denbora ugari eman genuen produkzio ekologikoa nola bultza zitekeen asmatu nahian. Azkenean, kontsumitzaileak erakartzeko modu onena hauek baserrira ekarrarazi eta ekoizpenean parte-hartzaile zuzen bihurtzea zela iruditu zitzaigun. Emaitza izugarria izan da», esan dio EGUNKARIAri Biolur Elkarteko presidente Peio Rubiok. Hamabi laguneko taldeak Txangoak 2 eta 6 ordu bitarteko iraupena izaten du, baserria dagoen zonaldearen eta honek dituen ezaugarrien arabera. Baserritarrak egiten du gidari lana, eta honek, baserriak dituen ezaugarriak eta zein motatako ekoizpena egiten duen azaltzeaz gainera, naturan bizitzeak dituen alde onak erakusten dizkie kalekoei. Txangoa gehienez hamabi lagunez osaturiko taldetan egiten da, eta talde bakoitzak 36 eta 60 euro artean ordaindu behar ditu. «Kostuak gutxitzeko diru laguntzak ere lortu ditugu. Honela, prezioa ez da baserria ez bisitatzeko aitzakia, gaineratzen du Biolurreko presidenteak. Guztiei ateak zabalik Baserriko ateak nahi duenarentzat daude irekita. Kontsumitzaileen elkarteek ez ezik, Euskaltegi eta heziketa eskoletako ikasleek eta erretiratuen elkarteek ere badute baserriak bisitatzeko aukera. Halaber, ingurumeneko ikastaroak antolatzen dituzten udal eta taldeei ere zuzendu diete ekimena. Bisitaldiaren eguna eta ordua aldez aurretik zehaztu behar da, baserriko arduradunarekin telefonoz harremanetan jarriz. Txangoak duen berezitasun eta heziketa xedeaz gainera, bisitaldiek badute bestelako erakarmena ere. «Baserrira datorren bisitariak bertako lana eta bizimodua ikusiko ditu eta, halaber, gazta eta ogi ekologikoa egiteko eta hau etxera eramateko aukera ere izango du», dio Rubiok. Beraz, teoria eta praktika uztarturik, txango ekologiko hauen erantzuna areagotzea espero dute Biolurreko arduradunek. Baserria gertutik ezagutzeko ideia Arabako eta Bizkaiko beste ekoizle elkartetara zabaltzeko asmoa du Biolur Elkarteak. «Emaitzak ikusita, ekoizpen ekologikoan oinarritzen diren beste elkarteek ere gauza bera egitea onuragarria litzateke», dio Biolurreko presidenteak. Honela, hemendik gutxira Arabako Bio-Nekazaritza eta Bizkaiko Lurreko eta Ekolur Ekoizleen Elkarteak hasiko dira Gipuzkoakoak bezala lanean. «Gure xedea Nafarroako Biolurrekin eta Iparraldeko Biharko Lurraren Elkartekoekin elkarlanean hastea da», zehaztu digu Biolur Elkarteko presidente Peio Rubiok.   BASERRIA TELEFONOA GARRAIOA IRAUPENA EKINTZAK PREZIOA BESTELAKOAK   Sosola (Eibar) 943208176 Mikrobusa-autoa 2 ordu Ogia eta abeltzaingoa 36 euro Dastaketa Txilarre (Elgoibar) 943742085 Mikrobusa-autoa 2 ordu Nekazaritza 36 euro Oparia Aristondo (Hernani) 943215558 Mikrobusa-autoa 2 ordu Nekazaritza 36 euro Oparia Nahera Handi (Abaltzisketa) 943654033 Autoa 2 ordu Fruta-gozoak 36 euro Dastaketa Aldaba Zahar (Tolosa) 943654771 Mikrobusa-autoa 2-3 ordu Gazta eta ahuntzak 36-60 euro Dastaketa eta gazta Sarobe (Anoeta) 943691460 Mikrobusa-autoa 2 ordu Baratzea eta abelzaintza 36 euro Oparia Hariztizabal 943161945   2-6 ordu Ogia, fruta 36 euro Ogia eta pastak Lapatza (Antzuola) 943766341 Oinez-autoz 2 ordu Nekazaritza 36 euro Oparia  