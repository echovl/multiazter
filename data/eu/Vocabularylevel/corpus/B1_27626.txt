Docutec Ospearen lilura Telebistako txapelketa eta "gran hermano" moduko sioetan lortutako famari esker, lan eskaintza ugari lortzen omen da. Horren inguruko iritzi artikulu laburra ARANTXA URRETABIZKAIA   AZKEN urteotan hain modan jarri diren tele-lehiaketa horietako partaide ohi batek esan berri du zer ikasi zuen bizitza goitik behera aldatu omen zion ibilbide labur horretan. Urte pare bateko esperientziaren fruitu omen da orain edonori debalde eskaintzen dion jakinduria. Nik, lehiaketan parte hartu baino lehen, uste nuen lan asko egin behar zela gero ospetsua izan ahal izateko, esan du guztiontzat hain aurpegi ezaguna duen emakumeak, baina uste hori ustela zen, guztiz zaharkitua. Kontua alderantziz doa: famatu bilakatzen bazara, nola-hala ospetsu egiten bazara, lan-eskaintzak barra-barra datozkizu. Esaldi borobil horiek bota ondoren, emakumeak esplikatzen digu ze lan-eskaintza jaso dituen berak eta zeintzuk gainerako lehiakideak: halakoak taberna bat jarri du, besteak erropa denda, urliak apaindegia... Zurrunbilo ikaragarria da, esan du lehiakide ohiak, baina burua galtzen ez baduzu, ospeari esker etorkizuna aseguratua duzu. Nonbait, ospea ez da lanaren balizko ondorioa, lanaren abiapuntu eta iturburu baizik. Horregatik tele-lehiaketa berri bat aurkezten den bakoitzean, milaka dira parte hartzen ahalegintzen diren gazteak, ospearen truke ia edozer egiteko prest. Famatua bazara, esan du emakumeak, dena errazago zaizu: jatetxe batean mahaia lortzea edo etxe berri bat erostea. Gaur egun, jarraitu du lehiakide ohiak, benetako aberastasuna ez da dirua ez jakinduria, ospea baizik. Lastima. Askori beranduegi heldu zaigu debaldeko aholkua: era horretako ospea eskuratzeko gazte izan behar delako. Banekien, bai, goizegi jaio nintzela.  