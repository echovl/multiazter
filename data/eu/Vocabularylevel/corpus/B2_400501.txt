Docutec Pertsona nagusiak eta teknologia berriak Aurki ONA txartela deituriko txartel elektronikoari esker, errezeta medikoren bat jaso behar izanez gero, ez gara anbulatoriora edota sendagilearen kontsultara joatera behartuak egongo. Aurrerapen teknologikoak eskuragarri Osasun-txartel elektroniko horren bidez, aipatutakoaz gain beste hainbat zeregin egiteko aukera izango dugu, hala nola: hitzordua lortzea, mediku-aldaketa eskatzea, espedienteak kontsultatzea, etab. Azken finean, osasun-arloko administrazioarekiko harremanak erosoagoak izan daitezen, txartel berri honi prestazio gehigarri garrantzitsuak dituzten osagarri teknologikoak gaineratu zaizkio. Osasun-kontuak ez ezik, herritarroi interesatzen zaizkigun bestelako kontuak ere eskuratzeko aukera emango digu txartel horrek.  Izan ere, ONA txartelak -zerbitzu batzuk aipatzearren- aukera emango digu kiroldegian edo garraiobide publikoetan sartzeko, udal-liburutegian liburu bat erreserbatzeko edo banketxeekin harremanetan jartzeko. ONArekin batera, herritarraren IZENPE ziurtagiri mota lor dezakegu. Ziurtagiria txarteleko txip kriptografiko batean dago eta hainbat eragiketa on-line egin ahal izango ditugu. Horietara sartzeko, txartelarekin eta PINarekin elektronikoki sinatu ahal izango da. Pertsona nagusiak eta teknologia berriak Honetan gaudela, gurean dugun kezka zera da, pertsona helduentzat eta, batez ere, adinduentzat mesedegarri edota erabilgarri izango ote den. Abiadura handian doazen etengabeko aldaketen aurrean egokitu behar hori ez zaie batere eroso egiten adineko pertsonei, eta atzera gelditzen ari diren sentimendua izaten dute. Oro har, berriak zaizkien beste gauzekin bezala, beldurra, mesfidantza eta segurtasun-ezaren sentipenak eta kontrako jokabidea sorrarazten dizkiete. Nahiz eta aurreiritzi horiek izan, eta adina, berez, teknologia berrietara hurbiltzeko eragozpen objektiboa ez denez, pertsona adinduek ondo hartzen dituzte bere eguneroko betebeharrak eta bizi-kalitatea hobetzeko, eramangarri, eroso, erraz eta praktikotasuna duen teknologia berrien aplikazioak eskaintzen dizkien soluziobideak. MUGABE adinekoak teknologia berrietan prestatzen aritzen da, INGEMAren bitartez daraman Esperientzia Eskoletako taldeetan. Parte-hartzaileen autoestimazioa gehitzeaz gain, burua lantzeko mesedegarri dira ikastaro horiek; orobat, parte-hartze soziala sustatzen dute, bai nagusien artekoa, bai belaunaldien artekoa. Pertsona nagusiak gehien erakartzen dituzten tresna berriak Oraingoz gutxi batzuk badira ere, gero eta gehiago dira zenbait tresnaz interesaturik daudenak: telefono mugikor, argazki-kamera digital zein Interneten erabileraz, batez ere. Sakelako telefonoa -seme-alabek oparitua- batez ere horien deiak eta mezuak (SMS) jasotzeko erabiltzen dute, telefono finkoa senitarteko eSaMeSen gainerako deitarako erabiltzen dutelarik. Telefonoaren beste erabilerak ez dituzte erabiltzen, ez baitituzte ezagutu ere egiten (MMS, agenda, irratia, bluetooh, wifi, jokoak, Ipod, etab.). Ordenagailua ere -bere seme-alabengandik jasoa, horiek berriago bat erostean- Interneten bilaketak egiteko erabiltzen dute: osasun-gaiak, albisteak, bidaiak, sukaldeko errezetak, musika edota liburuak kontsultatzeko, batez ere. Gutxi batzuk, ordea, ausartzen dira antzerki eta zinemarako sarrerak erostera, edota dirua kontu batetik bestera pasatzeko. Argazki-makinak eduki bai, baina ez dakite argazkiak ordenagailura nola pasatu. MP3-rik ez dute erabiltzen, baina ibilgailuarekin ez galtzeko, GPS nabigatzailea eduki badaukate. ON izan segidan "Azkenik, adierazitako jarraibideak bete ondoren eta amaitutakoan, berrabiarazi zure ordenagailua. Litekeena da zure ordenagailuak txartel-irakurgailu kriptografikorik ez izatea; ez badu, kanpoko bat ezarri beharko diozu. Zure hasiera/programa guztiak atalean Izenpe agertuko zaizu gestión del Token utilitatea dagoen tokian eta horri esker erabil dezakezu zure ziurtagiria". Ohartuko zaretenez, ez dago akats ortografikorik; gure atso eta agureek, batez ere bakarrik daudenek, "izan-pe"turik edota erabat "i-zanpa"turik geratzeko arrisku larrian daude, eten edo bretxa digitalean baino gehiago, lubakian. Hori bai, On-ari esker jakin ditzakegu zeintzuk eta zenbat diren Off-linean; horiek 4 USB ataka dituen sagu azpiko KUTXAren opari praktikorik gabe geratuko dira, tamalez, gizagaixoak. Maite Irazabalbeitia, INGEMAko idazkaria