Docutec Pila zaporea Ferrán Adriá artista da bera eta sukaldaritza du artelan. Aste honetan pilaren atzeko zaporea duen jaki berria aurkeztu du. Pila baten gustua? JASONE OSORO/ Ferrán Adriá izena Hollywoodeko izar batena bezain ezaguna da gaur egun. Artista da bera eta sukaldaritza du artelan. Asmatzea, berritzea, hobetzea, lantzea. Jatearen plazera, ahoan ez ezik, begietan ere sentitzea du helburu. Dena posible dela erakustea, ia dena. Aste honetan, Forum erakustazokan, pilaren atzeko zaporea duen jaki berria aurkeztu du. Pila baten gustua? Egia esan, jada ohituak egon beharko ginateke kazuela eta zartaginen artean egiten diren iraultza txikietara. Niretzat jatea plazera da. Gutxitan izan dut aukera gaur egun hain modan dagoen «sukaldaritza berria» probatzeko. Baina, tokatu zaidanean, onartu beharra daukat gustatu izan zaidala. Sorpresaz betetako jatordua izan delako. Mahaian, platerean zer neukan asmatu ezin, eta ahoan sartzean zein testura eta zein zapore izango zituen aldez aurretik ezin jakin. Gogoan daukat behin txikitan jaten genituen Peta-zetak zeramatzan zerbait jan nuela Akelarre jatetxean. Harrigarria egin zitzaidan, umetan bost pezetatan erosten genituen litxarkeria nolatan erabili ahal zuten sukaldaritzako maisuek gaur egun. Baina gustatu zitzaidan, aizue. Eta erreberentzia ere egingo nien gaur egungo artista hauei. Beste artelan asko ez bezala, sukaldaritza unibertsala baita. Eta jatea plazera. Portzierto, Karlos Argiñanok lehengo egunean patata purea, tipularekin, urdaiazpikoarekin eta arrautzekin nola prestatu erakutsi zigun. Ez dagoela zertan asko gastatu jaki eder batekin gozatu ahal izateko. Badut, dena dela, pila zaporeko zerbait dastatzeko gogora. Zer den sukaldeko iraultza!  