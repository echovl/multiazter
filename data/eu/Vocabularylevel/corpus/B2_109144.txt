Docutec Euskara munduan: Euskara-eskolak Txile eta Uruguayko Unibertsitateetan Euskal Herritik joan zitzaizkigun bi irakasle Txile eta Uruguayra euskara-eskolak ematera: Iraia Biteri bizkaitarra eta Justi Vigara gipuzkoarra. Bertako unibertsitateekin sinatutako hitzarmenen ondorioz, martxoaren 4an hasi ziren euskara eta euskal kultura ardatz dituzten eskolak bi herrialde hauetan. Hiru dira ekimen honetan parte hartzen duten unibertsitate txiletarrak: Pontificia Universidad Católica de Chile, Pontificia Universidad Católica de Valparaíso eta Universidad de Chile. Irakasle izango da Iraia Biteri eta emango duen ikasgaiak Lengua y cultura vasca izena du. Ordutegiari dagokionez, astean 3 ordu emango dira Pontificia Universidad de Valparaíson eta Universidad de Chilen eta Pontificia Universidad de Chilen, berriz, hiru ordu emango ditu irakasleak ikasleen aurrean, baina beste hiru ordu unibertsitateak duen plataforma birtualaren bidez. Batez beste, hamazazpi astetako ikastaroak izango dira eta abuztutik abendura beste hainbat ikastaro antolatuko dira aipatu zentroetan. Justi Vigara irakasleak, berriz, Universidad de la República de Uruguayn emango ditu eskolak, 128 ordu guztira, astean 4 eskola-ordu, bi egunetan banatuta. Hauek dira euskaraz landuko diren gaietako batzuk: Ikaskideak ezagutzen, familia ezagutzen, nolakoa da?, etxea, herriko lekuak, eguneroko ekintzak, lanbideak, erosketak, etxebizitzako lagunak, jatetxean, urtebetetzeak, gabonak, aurkezpenak, gustuak, oporrak... etab. Lau eskola emandakoan, euskal kulturaren inguruko hitzaldiak txertatuko dira. Hitzaldi hauetarako, ikasleei bibliografia banatuko zaie eta hainbat aditu gonbidatuko dira, FIVUren eskutik ekarritako jendea, hain zuzen ere. Hitzaldi hauek hilean behin emango dira eta euskara-eskoletan landutako gairen batekin lotura izatea da helburua, euskara-eskolak osatuz. Horregatik, besteak beste, gai hauen inguruko hitzaldiak emango dira: Euskal Herriari buruzko informazio orokorra, Gernikako bonbardaketa, Euskal familia, euskal baserria, euskal arkitektura, herri turistikoak, Euskal Herriko bizimodua: lehen eta orain, garai bateko ogibideak, herri-kirolak, Euskal Herriko produktuak, azokak, gastronomia, erromeriak, jaiak, Euskal Herriko klima eta paisaiak, euskararen bilakaera... etab. Gainera, sei hilabetetan lau bat film ikusiko dituzte ikasleek: Tasio, Akelarre, La madre muerta... Hurrengo hilabeteetan ere jasoko dugu Txile eta Uruguaytik datorren informazioa, harreman zuzena baitugu hango irakasleekin. Sail honetan bertan aurkituko duzue.