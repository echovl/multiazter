Docutec Beckhamen tatuajeek auzitegietara eraman dezakete futbolari ezaguna Tatuajeak egin dizkion artistak demanda bat aurkez dezake auzitegietan, David Beckhamek bere marrazkiak iragarkiren batean erakusten baditu. David Beckham Real Madrideko futbolari ezagunak gatazka legala izan dezake gorputzean dituen tatuajeetatik bederatzi egin dizkion artistarekin, irudi horiek iragarkiren batean ateratzen baditu. Daily Mirror egunkariak kaleratu duenez, Louis Molloy artistak diseinatu ditu Beckham dituen tatuajeetatik bederatzi, eta berak dio bereak direla, beraz, irudi horien gaineko eskubideak. Gauzak horrela, irudi horiek iragarkiren batean agertu eta Beckhamek negozioa egiten badu, salaketa jarriko dio Molloyek. Manchesterren lan egiten duen tatuaje-artistak azaldu duenez, orain gutxi berarekin harremanetan jarri zen Beckham bikotea, irudietako batzuk iragarki batean atera behar zituztela jakinarazteko-eta, baina berak ezetz esan zien, jabego intelektuala berea omen delako. Bikotearen gertuko iturri batek adierazi du, ordea, "inori" ez litzaizkiokeela "marrazki horiek interesatuko, Daviden gorputzean ez baleude". Besteak beste, gurutze bat, aingeru handi bat eta bere hiru semeen izenak (Romeo, Brooklyn eta Cruz) daramatza bizkarrean futbolariak eta hiru haurtxoren irudiak besoan. Victoria ere tatuajezalea omen da eta Molloyk bost izar egin zizkion bizkarrean eta bere senarraren inizialak jarri eskumuturrean.    