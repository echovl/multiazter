Docutec Solstizioa Azterketak, selektibitatea, irakaslearekin bilera, kurtso bukaerako aurkezpenak, tronpeta joko dugu ama, gitarra ekarri didazu? eta flauta? Nola iritsi gara, ordea, martxa zoro honetara? YOLANDA ARRIETA/ Azterketak, selektibitatea, irakaslearekin bilera, kurtso bukaerako aurkezpenak, tronpeta joko dugu ama, gitarra ekarri didazu? eta flauta? paperezko gona egin behar didazu ama, biharko ama, merendola, ikastola eguna, eskolaren eguna, oporretako koadernoa, futbol liga, pilota finala, Maddiren urtebetetzea, enjoy english, uda-jolas, tin-tin, igeriketa, hastapena, crawl, bular igeriketa eta aurten atzeraka, udaleku irekiak, udaleku itxiak, lehen txanda, bigarren txanda, hirugarren txanda, zerrenda, itxaron zerrenda, txangoa, zakua, motxila, bisera, bainujantzi berria, tanga ama, krema, hogeiko babesa, hobe berrogeikoa, totala onena, botikan ala Eroskin? oloa, aloe vera, non da betiko nivea? txano berria, betaurreko berriak, zapatila berriak, sandaliak nahi ditut ama, nora joango gara oporretan ama? Disneylan-parkera ama, noiz hasten da denboraldi baxua? umeentzako deskontuak? hurrengo urteko liburuak ama, hamar, enkargatu egin behar dira ama, tiobiboak etorri dira ama, auto-txokeetan ibiliko naiz zurekin ama, esan aitatxori laztana, paga ama, hazkura ama, zorriak, ozpina, bartzak, berriz botikara, ez dut ilea moztu nahi ama, kapaka bakarrik, ba orduan metxoi urdina, piratak erosi ama, udako irakurketak, bat, bi, hiru liburu, kaligrafia, matematikako koaderno berria atera dute ama, erosi ama, biharko ama, eman dirua ama. Solztizioa: eguzkiak ekliptikaren inguruan duen itxurazko mugimenduan, inklinazio austral edo boreal handiena harrapatzen duen urte-sasoia, egun luzeenari ­udaren hasierari­ edo laburrenari ­neguaren hasierari­ dagokiena, Ipar hemisferioan. Nork esan behar ote zion Resurrección Maria de Azkueri, bera jaio eta ehun eta berrogeita hamar urtera honela biziko genuenik uda atariko hilabetea? Nork esan behar ote zien Joxe Migel Barandiarani edota Caro Barojari hurrengo belaunaldiek halako ongi etorria eskainiko ziotenik urtaro beroenari? Solztizioa aitzakia paregabea izan da aldatzeko eta indarberritzeko. Nola iritsi gara, ordea, martxa zoro honetara? Ozono kaparen eraginez? Ala zuloetatik iragazten zaion eguzki gordinaren erruz?