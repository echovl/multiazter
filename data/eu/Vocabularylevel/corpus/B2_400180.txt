Docutec Auskultazioa Auskultazioa da azterketa fisikoa egin bitartean, gorputzaren "soinuak" edo hotsak entzuteko asmotan erabili ohi den metodoa. Zuzenean belarriarekin entzunez egin daiteke, baina gaur egun praktika hori ia bertan behera geratu da. Normalean fonendoskopioa erabiltzen da, mutur batean mintz bat eta bestean aurikularrak dituen aparatua edo gailua, horri esker akustika nabarmen hobetzen delako. Gorputzeko organo askok sortzen dituzte soinu-bibrazioak, odola, airea edota heste-edukiak bezalako fluidoak mugitzen dituztelako. Eta bibrazio horien azterketa eta interpretazioa balio handikoa izan daiteke medikuaren eguneroko erabilera klinikorako. Hortaz, medikuak pazientearen bihotz, birikak nahiz hesteak auskulta ditzake, organo horietan sortzen diren hotsen maiztasuna, intentsitatea, iraupena, kopurua eta kalitatea ebaluatzeko. Horrez gain, fetuaren soinuak edo hotsak ere entzun daitezke, tronpeta moduko hodi edo tutu zurrun baten bidez (estetoskopioa), baina gaur egun ekografia erabili ohi da azken kasu horretarako. Zertarako eta nola auskultatu Auskultazioa ohizko miaketa fisikoaren zati bezala egiten da, baina bereziki egokia da bihotzeko patologiaren, arnas patologiaren, zirkulaziokoaren edota sabelaldekoaren susmoa dagoenean. Orokorrean auskultazioak bostetik hamabost minutura iraun dezake, baina noski zer aurkitzen den kontu, luza daiteke. Ez da inolako prestaketa berezirik behar, aztertu beharreko gorputz zatia agerian jarri, normalean gerritik gora, eta medikuak zuzenean ekingo dio auskultatzeari. Eta teknika ez denez batere inbaditzailea, ez da inolako arazorik sortzen normalean. Bihotzeko auskultazioa Pazientea eserita jartzen da eta medikuak aginduko dio noiz arnasa hartu, noiz bota edo noiz eutsi behar dion arnasketari. Kasu batzuetan bihotzeko hotsak hobeto entzuten dira gaixoa ezkerreko alboaren gainean jartzen denean. Fonendoskopioaren mintza bularrezurraren beheko muturrean jartzen da, klabikula biak bularrezurrarekin lotzen diren puntuetan eta bular-puntaren mailan ere gutxi gorabehera, puntu horietan entzuten baitira ongien balbula trikuspidea, pulmonarra, aortikoa eta mitrala hurrenez hurren. o Bihotz-soinuak eta murmurioak Bihotzeko auskultazioaren helburu nagusia bihotz-soinuak ebaluatzea da (S1 eta S2 esaten zaie normalei) eta horrekin batera murmurio posibleak antzematea ere. Auskultazioan entzundako hotsak —normalak nahiz patologikoak— beste teknika sofistikatuagoen bidez ere ebalua daitezke (ekokardiograma, elektrokardiograma edo bularreko erradiografia), jarraian murmurioaren arrazoi zehatza zein den jakiteko. Odol-fluxua zurrunbilotsu bihurtzen denean bihotzaren mailan, odola bihotzeko balbuletan barrena pasatzen denean sortzen diren hots latzak dira murmurioak. Egoera hori gerta daiteke balbula batek ondo ixten ez duenean (horixe litzateke erregurgitazio mitralaren kasua), edo baita odola zulo estu batean barrena edo balbula zurrun batetik pasatzen denean (estenosi aortikoa, kasu). Murmurioek, hala ere, ez dute zertan bihotzeko patologia adierazi, eta bihotzeko arazo guztiek ere ez dute murmuriorik eragiten. Estres-egoera batek, bestetik, bihotzeko hots normalak aldaraz ditzake, aldi baterako baldin bada ere. Biriketako auskultazioa Biriketako hotsak birika-egiturek arnasketa bitartean eragindakoak dira. Pazienteak arnasa hartu eta botatzeari ekingo dio, medikuaren agindu eta oharrei jarraituz. Fonendoskopioaren mintza bizkarrezurraren albo banatan jarriko du medikuak, arnas hartze edo inspirazioan nahiz arnas botatze edo espirazioan alde bata bestearekin konparatuz, biriketako lobulu edo zona guztiak aztertzeko. Zuzenean birikak aztertzeaz gain, beste puntu batzuk ere auskultatzen dira normalean: bi alboak eta baita bularraldeko eskuinaldea ere, aurre-alboan, ezkerreko aldean bihotzeko hotsek arnas hotsak ito edo isildu egiten baitituzte. Azkenik, ez ahaztu bi klabikulen gaineko guneak ere auskultazio-puntu garrantzitsuak direla. o Arnas hotsak Hots edo soinu normalak bularralde osoan zehar entzun daitezke. Birikak auskultatzean, arnas hots normalak entzungo ditugu, edo hotsak gutxituak (edo absente) egongo dira, edo gerta daiteke baita ere hots anormalak entzutea. Gutxituak edo absenteak dira sumatzen ez direnak, edo bolumen txikiagoan entzuten direnak. Hainbat arrazoi egon daiteke hots horien atzean: airearen fluxua gutxitua dago biriketako zonaren batean, birika zatiren batean gain-inflamazio bat dago (enfisemaren kasuan gertatzen den bezala), biriken inguruan airea edo likidoa agertzen da, edo bular-paretaren lodiera gehitua dago. Arnas hots anormalei dagokienez, tipo askotakoak izan daitezke, baina ohizkoenak izaten dira: - estertoreak (aireak itxitako albeoloetan zehar pasatzean edo egoera patologiko desberdin askok toraxaren erresonantzia aldatzean sor dezaketen soinu anormala; klaskada modukoak, edo burbuila-hotsaren antzekoak bezala definituak izan dira) - roncusak (aire-mugimenduan buxadurak edo zurrunbiloak sortzen direnean, hodi bronkialetan jariakin biskoso bat pilatzen denean edo beroien paretak loditzen direnean sortzen diren hotsak, zurrunga modukoak; estertore lehorrak ere esaten zaie) - sibilantzia edo txistu-hotsak (aurrekoak baino musikalagoak, aire-bide txikien buxadura-kasuetan entzuten dira, asman esaterako). Azaldu ditugunak dira auskultaziorik usuenak. Baina zenbait kasutan auskultazio digestiboa ere egin daiteke, heste-mugimenduak koadranteka entzunez, beste prozedura diagnostikoak osatzeko, edo baita arteria femoralen edo karotiden auskultazioa ere, odola beheko gorputz-adarretara edo burura, hurrenez hurren, daramaten arteria horietako estugune posibleak antzemateko. Jabier Agirre, UZEI