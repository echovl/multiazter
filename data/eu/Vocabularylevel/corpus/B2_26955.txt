Docutec Apaizen, militarren eta karten tokia GAsteizen ireki berri duten karten museoari buruzko artikulual Fournier jokorako kartak egiten dituen enpresaren historia laburra azaltzen du. Mundu osora zabaldu da Heraclio Fournier 1868. urtean Gasteizko Plaza Berriko tailer xume batean egiten hasitako karta-joko berezkoa Heraclio Fournier (1849-1916) izeneko frantses bat Gasteizen agertu zen 1868. urtean. Fournier Museoko zuzendari Jose Egiak dioenez, Gasteizko Arte Eskolan litografia sistema berria irakasten zelako erakarrita etorri zen. Artean inork ez zuen frantses gaztea ezagutzen, baina Plaza Berriko inprimategi xume bat sortu zuenak entzutetsu bilakatu zituen betiko egilea eta Gasteiz. Apaiz eta militarren tokia izateagatik famatzen zen Gasteiz orduan; baina, Juan Agudo adituak gogora ekarri duenez, karta-jokoen lekua ere bazen: «Gasteizko karta-jokoak modan zeuden XIX. mende amaieran». Arabako Kultura diputatu Pedro Sancristovalen ustez, karta horiek «mesede ederra» egin diote Gasteizi: «ordain ezinezkoa» izango litzateke Fournier kartek 133 urteotan egindakoa, izan ere, «bateko urreak Gasteiz agertu izan baitu beti». Modan dena kopiatu behar, noski. Egiaren hitzetan, «mundu osoan kopiatzen dituzte Fournierren joko-kartak». Esaterako, Dena Ehunean motako dendetan Taiwanen egindako kopia pirata ugari daude. «Kontua da kopia horietariko asko txarrak direla, eta gu, gasteiztarrok, aise ohartzen garela Victoria edo Vittoria ipintzen du eta». 21.000 ale Fournier Museoan Gasteiz amaigabeko gogoetan da kartekin zerikusia duen iragana dela eta. Azken egunotan, ordea, hausnarketa prozesuan sakondu du nazioarteko biltzarra egin baita. Hala, ikusgai dira hilaren 20ra bitartean Fournier Museoko fondoetatik aukeratutako karta zahar zenbait, XVIII. mendekoak gehienak: litografiaz ekoitzitakoak dira nagusi, baina badira eskuz margotutako xilografiak edo kalkografikoki grabatutakoak ere, adibidez. «Naipeek joko dimentsioa dute nabarmen, bai, baina arte, bilduma edo historiarekin ere zerikusi dezente izan ohi dute denboraren poderioz», aipatu du Agudok. Izan ere, museo-lana nagusitu da azken urteetan Gasteizen joko-kartak direla eta. Felix Alfarok (Heraclio Fournierren ilobak) 1916an enpresa hartu eta bildumari gogor ekin zion: 1984an Arabako Foru Aldundiak enpresaren altxor aparta erosi zuen, 3.000 karta-jokoak osaturik. Harrezkero ahalegin polita egin da bilduma aberasteko xedez, eta, Diputazioak dioenez, gaur egun 21.000 ale dituzte! Aiztogileen kaleko Bendaña jauregi dotorean dituzue egunotan horietariko batzuk bistaraturik. Antigoaleko Casino baten modura.