Docutec Sintesi edo diseinuzko drogen erabilera goraka doa Droga-mota berrien egoera aztertzen da artikulu honetan: droga-mota eta eraginez gain, kontsumorako ohitura berriak ere azaltzen dira. EIDER JAUREGI / Sintesi edo diseinuzko drogek izugarrizko gorakada izan dute azken urteotan. Hasiera batean diskoteka eta antzeko makroaretoekin erlazionatzen baziren ere, bestelako aisialdiguneak ere konkistatu dituzte denboraren poderioz. Anfetaminak (speeda eta abar), estasia edo LSDa substantziak ohiko bihurtu dira gazte asko eta askorentzat, eta horrela jaso du Euskadi Drogak 2000 txostenak. Ikerlan horren arabera, 20 eta 24 urteko pertsonak dira mota honetako drogak gehien kontsumitzen dituztenak: anfetaminak %23k, estasia %7k eta LSDa %6k. Substantzia horien kontsumoa askoz ere lehenago hasten da, ordea, 14-15 urte inguruan ikerketen arabera, eta adin honekin hasita, poliki-poliki gehitzen da noizbait droga hauekin harremanik izan dutenen kopurua. Zer dira sintesi drogak? Laborategiko drogak edo droga artifizialak dira sintesi drogak. Konposatu anfetaminikoei efektu aluzinogenoren bat sortzen duen elementuren bat gehituta sortzen dira. Speeda, estasia eta LSDa dira ezagunenak. Sintesi edo diseinuzko droga gehienak elementu berdintsuz eginak izan ohi dira, eta purutasuna zein osagaien aldakortasuna izan daitezke ezberdintasun nagusiak. Sortzen dituzten ondorioetan, berriz, pertzepzio alterazio eta desorekak, dependentzia arazoak eta tolerantziaren ingurukoak dira nagusiak. Anfetaminak dira sintesi drogen artean errege-erreginak, gehien kontsumitzen direnak, alegia. Sortzen dituzten efektuak kokainaren oso-oso antzekoak dira, baina bien egitura kimikoa oso ezberdina da. Ezkutuan sintetizatzen den anfetaminarik ezagunena speeda da (nitrogenoan metilom bat duen anfetamina) eta eragin izugarria du nerbio-sistema zentralean. Askok uste ez badute ere, menpekotasuna sor dezakete anfetaminek, baita tolerantzia arazoak ere, behin kontsumitzen hasiz gero, gero eta gehiago behar izaten baitu gorputzak eragin bera sentitzeko. Sortzen dituen eraginen artean, berriz, aipagarriak dira hartze momentuan suma daitezkeenak: bihotzaren eta biriken erritmoaren bizkortzea, begi ninien dilatazioa, aho lehortasuna, izerdia, buruko mina, ikusmen galtzeak, mareoak, goserik eza, antsietatea eta insomnioa, besteak beste. Epe luzera askoz larriagoak dira eraginak, gorputz eta burmuinean kalte handiak sor baititzake. Horrela frogatu da hainbat denboran speeda kontsumitzen aritu diren edota horregatik hil diren pertsonen gorpu eta burmuinak aztertu ondoren. Estasia Speeda eta gero, estasi pastilak dira gazte eta gaztetxoek gehien kontsumitzen dituzten díseinuzko edo sintesi drogak. Hamaika pastilla mota daude merkatuan, baina denek osagai berdintsuak izan ohi dituzte. Substantziaren kopurua eta logotipoa aldatzen dira, ez besterik. Konposatu aktíboaz gain, diluitzaileak, adulteratzaileak eta hainbat substantzia psikoaktiboz osatuak egoten dira estasi pastillak. Batez besteko pisua 0,3 gramokoa izan ohi da, eta forma aldetik handiak, txikiak, zilindrikoak, bihotz formakoak edo beste edozein itxuratakoak izan daitezke. Kanpoaldean, gainera, irudi, logotipo edo anagrama ezagun bat izan ohi dute: fido-dido, snoopy, play boyko untxia, alderdi komunistaren igitaia eta mailua eta abar. Metilendioximentanfetaminazkoak (MDMA) edo Metilendioxietilanfetaminazkoak (MDEA) izaten dira kasurik gehienetan estasi pastillak, eta kafeinarekin ere nahasten dira askotan. Anfetaminak bezala, substantzia hauek ere estimulatzaileak dira, baina konposatu hauek anfetaminak baino askoz ere azkarrago eragiten dute nerbio sistema zentralean (anfetaminaren eragina 30-60 minututan hasten da nabaritzen) hainbat aldaketa gertatzen dira nerbío-sistema zentralean eta burmuinak serotonina izeneko substantzia kimikoa askatzen du. Horren ondorioz, pertsona horrek hainbat aldaketa jasaten ditu gogo-aldartean, funtzio sexualean eta minarekiko sentsibilitatean. Aluzinazioak eta paranoiak ere arruntak dira estasi kontsumitzaileen artean. Aldaketak Sintesi drogen itxura ere aldatzen ari da azkenaldian. Diseinuzko drogen munduan —izenak dioen bezala— diseinuak garrantzi handia du, eta mila kolore eta itxuratakoak topa daítezke gaur egun. Betiko pastilla izaeraz gain, bestelako gorputzetara ere igarotzen ari dira gaiok. Ez da denbora luze joan lehen estasi dosi likidoak agertu zirenetik, eta otsailean aurkitu zuen Ertzaintzak, lehenbizikoz, estasi hautsa. Itxuraldaketaz gain, beren eragina ere aldatzen ari da, eta ohikoak arriskutsuak badira berriak are arriskutsuagoak direla frogatua dago. Beren aurrekariak baino askoz ere gogorragoak eta kaltegarriagoak dira estasi likidoa eta estasi hautsa. Sintesi drogen gogortzeak ez du, hala ere, kontsumoan inolako jaitsierarik eragin. Aitzitik inoiz baino handiagoa da droga mota horien kontsumoa. Urtetik urtera egiten diren azterketek diotenez gizarteko gero eta sektore gehiagok kontsumitzen dituzte sintesi drogak, eta gazteak nahiz gaztetxoak dira, betiere, kontsumitzaile nagusiak. Sintesi drogen gehitzearekin batera, aipagarria da kokainaren kontsumoa ere nabarmen igotzen ari dela gazteen artean, eta gaztetxoenak ere hasiak direla probatzen.  