Docutec Urre zuria, liskar iturri Baliabide urria bezain preziatua da ura, eta gatazka askoren iturria halaber -baita gurean ere-; haren kudeaketa egokia lortzea da XXI. mendeko erronka. Ura XXI. mendeko gatazka ugariren kausa izan daiteke   Urre zuria esan ohi diote urari, urre­gorria bezain preziatua eta gutizia­tua baita gero eta urriagoa den balia­bide hori. Datozen urteetan gero eta preziatuagoa izango omen da, gainera, adituek diotenez, eta urrea edota petrolioa bezalaxe, gatazka iturri ere izango omen da. Nazio Batuen Era­kundeak (NBE) egun bat eskaintzen dio urtero uraren arazoaren inguru­ko hausnarketa egiteari. 2003, gainera, Ur Gezaren Nazioarteko Urtea izendatu zuen, eta hilaren 16tik 22ra bitartean aditu ugari bildu ziren gai horren inguruan aritzeko Japonian egin zen Uraren Munduko Hiruga­rren Foroan. Uraren krisia oharkabean joan denik ezin esan, beraz; baina, hala eta guztiz ere, hori konpontzeko nahikoa egiten al da? Ura da Lurreko elementu nagusia, baina haren %2,53 baino ez da geza. Gainerakoa ur gazia da. Ur gezaren bi heren, gainera, glaziar eta elur iraunkorretan pilatzen da. Laku, ibai eta akuiferoetan pilaturiko ura da, hortaz, gizakiaren eskura dagoena, urtegietan gordetako beste 8.000 ki­lometro kubikorekin batera, Unes­coren datuen arabera. Baliabide horien banaketa, ordea, ez dator bat egungo beharrekin. Hala, inguruan jende gutxi duen Amazonas ibaiak erabil daitekeen uraren %16 dara­man bitartean, Lurraren azaleraren %40 hartzen duten herrialdeen arte­an %2 banatu behar dute. Ura baliabide mugatua den arren, gutxik jartzen dute zalantzan mundua pairatzen ari den ur krisiaren kausa nagusia uraren urritasuna be­ra baino gehiago, orain arteko kudea­keta ezegokia dela. Azken 50 urteetan bikoiztu egin da uraren kontsumoa, eta ez populazioaren gorakadagatik bakarrik. Herrialde garatuetan jaiota­ko haurrek garapen bidean dauden herrialdeetakoek baino 30-50 aldiz ge­hiago kontsumitzen dute, proportzioz. Egun, gainera, industriak erabil­tzen du kontsumitzen den ur guztiaren %22 —proportzio hori %59ra igo­tzen da herrialde industrializatuetan eta %8ra jaisten, behartsuetan—. Ureztatzeak hartzen du, dena den, egun kontsumitzen den uraren %70, eta Unescoren aburuz zifra hori %14 hazi­ko da datozen 30 urteetan. Lur azpiko ura ureztatzeko iturri garrantzitsua bada ere, akuiferoen gehiegizko erabi­lerak arazoak sortzen ditu. Ureztatze­rakoan, gainera, ur asko —%60— alfe­rrik galtzen da oraindik. Era berean, kutsadurak ere badu zeresanik ur ba­liabideen murrizketan, urtero bi mi­lioi tona hondakin botatzen baitira ibai, laku eta erreketara. Horrez gain, azken kalkuluen arabera, ur eskasiak datozen urteetan izango duen gorakadaren %20 klima aldaketak eragingo du. Orain arteko bilakaerari eutsiz gero, mende honen erdialdera 60 herrialdetako 7.000 milioi lagunek ur eskasia pairatuko dutela dio Unescok bere aurreikuspen negatiboenetan.   Gurean ere arazoak Lehorte larriak pairatzen dituzten lu­rraldeetan ez ezik, gurean ere badira ur arazoek sorrarazitako gatazkak. Horietako bat, Gasteiz eta Bilbo Han­diak Zadorrako urtegien inguruan dutena. Uholde arriskuak saihesteko urtegiko gehienezko ur maila jaistea eskatzen du Gasteizek; Bilbok, aldiz, hornidura bermatu nahi du nola hala, eta bete-betea nahi du urtegia. Urak gurean eragindako beste liskar handia Itoizko urtegiaren ingurukoa da. Izan ere, hasi dira jada betetze-lanak 2OO5ean urtegia martxan jartzeko.    