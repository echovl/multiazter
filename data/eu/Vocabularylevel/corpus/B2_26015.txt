Docutec Iñaki Urkia: "Arkitektura bioklimatikoa behar bat da" Arkitektu batek arkitektura mota hau nolakoa den azaltzen du. Honelako etxebizitzek zein ezaugarri dituzten. Etorkizuna hortik etorriko dela dio. Iñaki Urkia arkitektura bioklimatikoan aditua da. Berak azaldu ditu arkitektura horren oinarrizko kontzeptuak. Zer da arkitektura bioklimatikoa? Inguruko energia berriztagarria aprobetxatzen duen arkitektura motan deitzen diogu bioklimatikoa. Kanpoko eguraldiari egokitutako arkitektura egitean datza; hala, eraikuntza barruan ahalik eta tenperatura eta hezetasun egokiena lortu ahal izateko. Zeintzuk dira arkitektura bioklimatikoaren ezaugarri nagusiak? Eraikuntza bioklimatiko baten oinarrizko ezaugarriak ondokoak dira. Isolamendu maila egoki bat izatea; eraikuntza arruntek izaten dutena baino handiagoa. Bestalde, norabide egokia izan behar du etxeak; eraikuntzaren horma nagusiak hegoaldera begira egon behar du. Eta horma horretan negutegiak, leiho handiagoak... beroa bereganatuko duten elementu egokiak jarri behar dira. Masa termikoa ere kontuan hartzekoa da. Komeni da etxeen hormak material astunekin egitea: hartxintxarrak, hormigoia... Material horrek beroa bereganatzen du kanpotik, eta barruan eusten dio. Egunean zehar beroa jaso egiten du, eta gauez, askatu. Zergatik hegoaldera begira? Begira, hegoaldera begira dagoen horma horrek jasoko du eguzki izpi gehien. Arrazola sinplea da. Neguan gradu gutxi daude, eta eguzkiaren ibilbidea oso baxua da. Eta hegoaldeko hormak zuzen—zuzenean jasoko ditu izpi hauek. Eguzki Izpi asko jasoko ditu neguan. eta oso gutxi udan. Eguzki arkitektura aktiboa orduan zein litzateke? Orain arte azaldu duguna oinarrizkoa da. Hau  da, edozein etxe egokitzeko erabil daitezkeen elementuak. Gero, badago teknologia erabiltzea ere: eguzki plakak esaterako. Baina hori garestiagoa da, eta ez da hain errentagarria. Bai, ordea, ura berotzeko eguzki energia erabiltzea. Etxe berri guztiek derrigor izan beharko luketen neurria da. Beste energia iturririk barik? Ura berotzeaz ari gara. Eguzki indarrarekin, erabiltzen dugun ur kopuruaren %80 berotu genezake. Eta beste %20 berotzeko beste energia iturri bat erabili, osagarria. Arkitektura bioklimatikoak ematen du aukera beste energia iturri bat izateko. Zerikusia izango du etxea non dagoen eraikita, ezta? Bai, oso garrantzitsua da kokapena. Esaterako, Nafarroako hegoaldetik iparraldera badago eguraldi ezberdintasun nabarmena. Edo kostaldea bada; kostaldea oso leku egokia da eguzkiaren beroa eskuratzeko. Baina, sarritan lainotuta egoten da. Kostaldean, eguzkia etengabea da ia—ia. Nahiz eta guk uste ez duela halako eguzkiri egiten. Eguzkiaren erreberberazioak ere berotzen du. Begira Alemanian, esaterako, hemen  baino eguzki izpi gutxiago jasotzen dute, eta bertako etxe asko bioklimatikoak dira. Etorkizuneko eraikuntza mota Izango da bioklimatikoa? Edo moda kontua da? Begira: moda baino gehiago beharra izango da. Gero eta gehiago ordaindu beharko dugu etxearen mantenua, eta orduan, jendea arduratu egingo da energiaren erabilpenaz. Ekonomiak sortuko du ardura. Orduan garatu egingo da arkitektura mota hau? Arkitektura bioklimatikoa behar bat da. Hemendik urte gutxira asko aurreratuko da. Hirigintza alorrean ere kontuan hartu beharko dute, azken finean, hirigintzako arkitektoen esku ere badago bilakaera egoki bat izatea. Erabiltzaileen esku ere badago energia aurrezpena? Erabiltzaileak, oraingoz, ez du energia indarra baloratzen. Eguzki energia erabiltzea baino nahiago du pertsianak eta, hala, errezel edo gortinak berri mantendu.