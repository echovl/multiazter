Docutec Euskotren: patetikoa eta lotsagarria 72 bat urteko aitona bat tripetako mina izan du, eta , komunik ez dagoenez, bagoi artera irten beharra izan du kaka egitera bi aldiz Ermuatik Donostiara bitartean. Lotsagarria! Eguneroko moduan, gaur [atzo] goizean ere Zarautzen trena hartu dut Donostiara lanera joateko. Sartu eta kiratsa. Parean dudan aitonari, 72 bat urte, esan diot usain txarra dagoela. Berak diost Ermuan sartu dela eta Maltzaga parean tripetako mina eta komunik ez eta bagoi artera irten beharra izan duela kaka egitera. Orio eta Usurbil artean berriro ere tripako mina eta denoi barkamena eskatu, aurpegi izerditsu, zurbil eta demaseko lotsaz, berriro ere bagoi artera. Frakak kendu, oreka galdu eta istripu larria jasateko arriskuz eta denon aurrean, eutsi ezinezkoari jaregin egiten. Duingabea! Lotsagarria! Ikuskaria pasatu da eta esan diot ea zer gertatzen den zerbitzu horrekin, komun-premia oinarrizkoa eta nabarmena dela. Bere erantzun zintzoa: «Hainbat bidaiarik eskatuta eta kasu tamalgarri zenbait gertatu direnez, eskaerak egin ditut; baita konpainiaren presidenteari baina ez dute ezertxo ere egin». Donostian jaitsi eta erreklamazioa egin dugu nik neurea eta aitonak, ikuskariak lagunduta, berea. Aurrez ikuskariak deitutako anbulantzian eraman dute. Hori guztia, XXI. mendean, Bilbo eta Donostia arteko bidaia egiteko hiru ordu behar direnean. Lau bagoi eta komunik ez. Lerrook irakurri eta Eusko Trenen erabiltzailea bazara erreklamazioak egiteko eskatuko nizuke, gisa horretako kasurik gerta ez dadin. Nik Arartekoarengana joko dut, ea behingoz oinarrizko bidaia zerbitzuak eskatzen duena betetzen duen Eusko Tren lotsabakoak. Beste alde batetik, konpainiako Enpresa Batzordeari ere, duintasunaren alde borroka dadin eskatzen diot.