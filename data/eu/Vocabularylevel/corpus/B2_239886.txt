Docutec 18 urterekin jainkoak direla uste dute batzuek Andoni Goikoetxea Olaskoaga, Goiko, (Alonsotegi, Bizkaia, 1956) Athleticen historiako jokalari garrantzitsuenetakoa da. Egun, entrenatzailea da, eta futbolariez eta kazetariez duen iritzia ematen du dokumentu honetan. Andoni Goikoetxea   Andoni Goikoetxea Olaskoaga, Goiko, (Alonsotegi, Bizkaia, 1956) Athleticen historiako jokalari garrantzitsuenetakoa da. Athleticek eskuratutako azken bi Ligetan eta Kopa txapelketan, bera zen taldeko kapitaina, Dani golegilearekin batera. Benetako lehoia, askoren esanetan. 18 urterekin egin zuen debuta Athleticekin, 1975. urtean, Realaren aurka Atotxa zaharrean jokatutako partidan. Kopako partida zen, eta 3-1 galdu zuten zuri-gorriek. Hortik aurrera, garaipenak porrotak baino askoz gehiago izan ziren bere kirol ibilbidean. Egun, langabezian dagoen entrenatzailea da, iaz Salamanca taldean aritu eta gero, Bigarren Mailan. Une tristeak eta une pozgarriak izan ditu Goikoetxeak bere kirol ibilbidean. Zoriontsuena, jakina, 1983-84ko Liga eta Kopa irabazi ostean, Ibaizabal errekatik gabarra gainean Athleticeko jokalariek egin zuten zeharkaldia. "Egun horretakoa ezin da hitzekin deskribatu. Sentsazio eta sentimendu horiek ezin dira hitzekin esan... eta hori egia santua da! Pertsonak zoriontsu egitea baino gauza politagorik ez dago, eta Athleticek pertsona asko egin ditu zoriontsu. Athleticek orduan zeukan taldeaz hitz egiten hasi baino lehen, isildu, eta oso talde ona zeukala esan du. Baina guztiaren gainetik, jokalarien arteko elkartasuna azpimarratu du. "Elkarrekin joaten ginen afaltzera, gure emazteekin. Lehen, gu gazteak ginela, azkarrago ezkontzen ginen. Lagunak ginenez, afaltzeko edo trago bat hartzeko elkartzen ginen. Edozein gairi buruz hitz egiten genuen. Futbolaz ere bai. Askotan elkartzen ginen. Eta hori zelaian igarri egiten zen". Gaur egungo jokalariak Egun entrenatzaile izanda, laguntasun hori zelai gainean igarri egin beharko litzatekeela uste du. Athleticek laguntasun espiritu hori gordetzea lortu duela deritzo, baina beste taldeetan ez omen du horrelakorik ikusten. "Egun, jokalariak bere buruan pentsatzen du bakarrik. Partidaren hurrengo egunean prentsak berari buruz zer esan duen dauka bakarrik buruan. Taldeak lortu duen emaitza edo daukan ibilbidea bost axola zaio, eta berari buruz gauza onak esaten badituzte komunikabideetan, pozik egongo da. Jokalariak oso indibidualistak dira, ez daukate orain urte batzuk geneukan talde zentzua. Horren arrazoiak zeintzuk diren? Futbolean izan den ekonomia aldaketa, diru gehiago dagoela orain eta, batez ere, prentsak daukan eragina. Prentsak jainko egiten ditu batzuk". Horrek baditu bere ondorioak, Goikoetxearen ustez, eta, batez ere, gizartean zein futbolean, gazteen artean nagusiekiko errespeturik ez dagoela ohartarazi du. "hasi berritan Iribar, edo Rojo, edo beste bat berbetan entzuten nuenean... esandako guztia disko gogorrean gordetzen nuen. Gaur egun, 18 urterekin lehen taldera heltzen dira eta jainkoak direla uste dute batzuek. Nik 18 urterekin egin nuen debuta. Orduan, kazetariek edo beste edozeinek esandakoek ez zuten balio. Zelai gainean barrabilak jarri beharra zegoen! —mahaiari ukabilkada txiki bat emanez—. Edo balio zenuen, edo etxera. Orain ere berdin izan beharko luke". Prentsa, komunikabideak, kazetariak. Hiru berba horiek sarritan irten dira Goikoetxearen ahotik. Ez dago ados Espainiako kirol kazetari  gehienen jarrerarekin. Ez orain 22 urte berarekin izan zutenarekin, Maradonari sarrera hura egin zionean, eta ez orain futbolarekin, oro har, dutenarekin. "Izarretako futbolariak, estralurtarrak... Gero, jokalari estralurtar horiek joaten dira Bilbora, Zaragozara edo beste edonora, eta galdu egiten dute. Batzuk ardiak bezala joaten dira zelaietara, estralurtar horiek ikustera. Ea hegan ere egiten duten edo ez dakit zer ikustera. Bada, ez dute hegan egiten, futbolean ondo egiten dute, golak egiten dituzte, baina beste askok bezala. Gehiegi famatzen dituzte jokalari horiek, eta, azkenean, zelaiak betetzea bakarrik lortzen dute horrekin".   ***laburtua  