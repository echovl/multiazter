Docutec Bizitza osorako 'Big brother'-a Alemania. Asteartetik aurrera hamasei lehiakide denbora mugagabez egongo dira RTL2 kateak eraikitako herrixka batean. Truman Burbank telebista ikuskizun bateko protagonista da, jaio zenetik. Bere bizitza guztia gidoi baten fruitua da, 30 urte pasa ondoren inguruko guztia zalantzan jartzen hasten den arte. Peter Weir zinemagilearen The Truman show filmeko istorioa zen hori, Alemanian errealitatera egokituko dutena martxoaren 1etik aurrera. Baina Burbankek ez bezala, 11 pertsona euren borondatez murgilduko dira telebista ikuskizunean; 26.000 hautagai baino gehiago aurkleztu dira programan parte hartzeko. Endemol ekoiztetxeak RTL2 kate pribaturako antolatu du "bizitza osorako" Big brother-a. Horretarako, 15.000 metro karratuko herri bat eraiki dute Kolonia-Ossendorfen, azkeneko hilabeteetan egiten ari diren Big Brother5-eko etxetik oso hurbil. Hasieran programan 11 lehiakide sartuko dira, baina herrian 16 pertsona bizitzeko aukera egongo da etorkizunean (bertan haurrak jaiotzea ere espero dute). Lehiakide bakoitzak hilean 1.000 euro jasoko ditu, eta urtean, milioi bat euroko sariak banatuko dituzte. Bi astean behin, hautagai berri bat herrian sartuko da, eta astebete izango du herrian geldi dadin ikus-entzuleak konbentzitzeko. Era berean, bi astetik behin lehiakide bat proposatuko dute herria uzteko, eta ikus-entzuleek aukeratuko dute programan jarraitzen duen edo ez. Guztien mugimenduak 100 kamerak jarraituko dituzte.  Hasiera batean, programak epe mugagabea du, eta lehiakideak urteetan geldi daitezke fikziozko herri horretan. "Dena den, lehiakideek programa edozein momentutan uzteko aukera izango dute", adierazi du RTL2 katearen bozeramaile batek. Ohi bezala, ikus-entzule kopuruaren datuen menpe Big brother mugagabe honetako aurkezleak Ruth moschner eta Oliver Petszokak izango dira. Laguntzaile moduan, berriz, Cristian Möhlman ariko da, Nominator deitzen dutena. Programa egunero emitituko dute, RTL2 kateak hala erabakitzen duen arte. Izan ere, ikus-entzule kopuruaren inguruko datuek bakarrik emango diote amaiera esperimentuari. Alemaniako azkeneko Big brother-ak  bataz beste 1,6 milioi ikus-entzule izan ditu eta, hainbat hedabidek diotenez, formatu horrek gero eta jarraitzaile gutxiago ditu. Programari ikus-entzule kopuruari buruzko datu onak eman diezazkiokeen partaideetako bat Jerry Bejaoui gaztea da —aukeratutako bat izango dela diote askok—. Bejaouik sei hilabete egin zituen aurreko Big brother batean; hasieran, sexu abstinentzia zin egin zuen, baina handik aste batzuetara aho sexua egin zuen Lydia partaidearekin. Elkarrekin izan zituzten sexu harremanek alemaniar ikus-entzuleen arreta jaso zuten. Big brother berria  seme-alabak izateko leku aproposa izan daitekeela aitortu du Bejaouik. Baina haur horiek Truman bezala izan nahiko ote dute?