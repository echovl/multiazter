Docutec Gorka Orueta: "Mundua hor dago, deskubritzeke" Bidaiatzeko modu berria eskaini nahi du 'My way' bidaia-agentziak. Euskal Herrian zabaldu duen lehenengo bulegoa Bilbon dago, San Mames Zumardiko 28.ean. Mundu osoko edozein bazter jomuga, zeharo programatutako bidaietatik haratago joan nahi du 'My way' bidaia-agentziak. Gorka Oruetarekin egin dugu berba... HABE: Filosofia berria dakarzue, zein?GORKA ORUETA: Herrialde aurreratuetan martxan ipintzen ari den formula berria da gurea, bidaia-mota berri honek ezagutzen dugunaren alternatiba eskaini nahi du. Esan nahi dut: orain arteko eskaintzetan dena programatuta dago, den-dena bete-beterik. Guk bezeroaren gustuetara eta nahietara egokitu nahi dugu bidaia. Esan genezake kartara egindako bidaiak direla prestatzen ditugunak. Oro har, bidaia-agentzietara hurbiltzen garenean, sarri, oso prezio interesgarrietan oso bidaia itxiak aurkezten dizkigute. Honek, herriak edo inguruak berak eskain ditzakeen beste alternatibak ezagutzeko eragozpenak sortzen ditu. Guk horrekin apurtu nahi dugu, bezeroak zer nahi duen, zer atsegin duen, zerekin den zoriontsu jakin nahi izaten dugu, eta horretara egokitzen dugu bidaia.   H.: Eta eskaintza merkeagoa egiten al duzue?G.O.: Sarritan bai, ez beti. Beti esango banu, gezurra esango nuke. Baina, sarritan bai. Azken batean, bidaiatzeko orduan denok izaten dugu aurrekontu bat. Bidaia-agentzia ohikoetara joaten garenean ere, gure diruak noraino ematen duen ikusi behar izaten da, eta horren arabera bidaia luzeagoa edo laburragoa egiten dugu. Aurrekonturik gabeko bidaia atontzea oso erraza da, errazena. Kontua da diru-muga dagoenean, eta hortik gora ezinezkoa denean. Kasu horretan formulak bilatu behar dira, bide ezberdinak, eta hautatu. Dena den, ondo argi utzi behar da hau bidaia-agentzia dela eta ez Lourdesko Ama. Dena dela, benetan ahalegintzen gara ahalik eta salneurririk onena eskaintzen.   H.: Iruditzen zait zuenera doanak izan behar duela nora doan eta gutxi gorabehera zer ikusi nahi duen oso argi duena, ez al da hala?G.O.: Eta badago horrelako jendea. Gero eta gehiago. Euskal Herrian jendeak asko bidaiatzen du, gazteak gero eta gehiagotan joaten dira kanpora, eta gero eta gehiago dira oso argi dutenak zer ikusi nahi duten. Irteera eta etorrera ziurtaturik, osterantzeko egunak bere kabuz egiten dituztenak asko dira. Den-dena programatuta egoteak nolabaiteko estresa sortzen du, eta maiz, atseden hartzera joan zaren arren, askoz ere nekatuago itzultzen zara. Eta lehen esan dizudana, programatzaileen esku gelditzen diren bidaietan gauza asko galtzen dira. Kultura eta jende ezberdinak ezagutu nahi dituenak bestelako aukerak bilatzen ditu. Horretarako gaude gu.   H.: Munduko edozein lekutara zabaltzen duzue zuen eskaintza?G.O.: Mundua hor dago, deskubritzeke. Euskal Herrian bizi garenok asko bidaiatzen dugu, hor daude estatistikak, eta gustatzen zaigu beste leku batzuk ezagutzea. Batzuetan oso ohiko lekuak dira, besteetan, aldiz, urruneko txokoak dira, edo bidaiari gutxi jasotzen dituztenak. Guk bideak zabaltzen ditugu, baliabideak ezarri. Berba egiteko gaude, eta bezeroaren nahiak entzuteko. Berarekin hitz egin ostean, eta zer nahi duen jakin eta gero, lanean hasten gara.   H.: Norberak lekuak ezagutzeko gogoa eta zenbaitetan ekimena edo iniziatiba ere azaldu beharko ditu.G.O.: Bai, bai. Australiara joateko bidaiak ia bidaia-agentzia guztiek eskaintzen dituzte. Kontua da zer ikusteko eta zenbatean. Gu Australiara joan zaitezen ahaleginduko gara, eta ahalik eta preziorik onenean, eta gainera, zure intereseko lekuak bilatuko ditugu eta ibilaldiak prestatuko dizkizugu. Eta are gehiago, proposamenak luzatuko dizkizugu hara heltzen zarenean nora jo edo zer egin jakin dezazun.   H.: Beraz, zuengana ideiak argi eta garbi ditugula jo behar dugu.G.O.: Ez beti. Bezeroa oso argia izaten da eta jakiten du zer egin nahi duen oporretan. Gaur egun informazio asko dago eta jendeak dagoeneko bidaiatu du. Ezagun edo lagunen bidez jakin dezakezu zelakoa den herri hau, zerk merezi duen, nora ez den joan behar... Horrela askoz ere errazagoa da, izan ere, batzuetan bidaiak oso ondo atonduta ekartzen dituzte bezeroek. Zer gertatzen da, baina, zer ikusi ez dakizunean, edo diru-kopuru bat izan bai, baina nora joan nahi duzun ez dakizunean? Horretarako gaude gu. Bezeroari proposamenak luzatuko dizkiogu, formulak bilatuko ditugu ahalik eta erosoena izan dadin. Bidaia ederra da bidaiariak gozatuko duena eta ahaztuko ez duena.   H.: Zuk era honetara bidaiatzen duzu?G.O.: Bai, eta oso interesgarria da. Senegalen izan naiz, eta Costa Rican ere bai. Ez dut gogoratzen zenbat ordaindu genuen, baina gogoratzen dut merkeago irten zitzaigula. Hegazkin ezberdinak hartu genituen, aterpe eta ostatu ezberdinetan egin genuen lo, eta jan ere, horrela egin genuen. Katalogoetan agertzen den prezioa baino askoz gutxiago ordaindu genuela gogoratzen dut. Niri, behintzat, ez zait gustatzen programatutako bidaietara joatea. Egia da nolabaiteko babesa ematen dizula, eta segurtasun apur bat ere bai. Baina apenas uzten dizun zuretzako denborarik, zure gauzak egiteko, zure gogoa betetzeko. Eta era honetara gauza asko ezagutu ditut, bestela, ziurrenen, ezagutuko ez nituzkeenak. Baita ere esan behar dut, turismo egiteko modu asko daudela, eta moduak adina bidaiari. Esan nahi dut, batzuek programatutako bidaiak gura izaten dituztela eta zehaztutako ibilbideetatik kanpo ez ibili. Niri kultura ezberdinak eta jende ezberdina ezagutzea gustatzen zait. Eta programatutakoek, maiz, ez dute horretarako aukerarik ematen. Nahiago dut neure kaxara ibili, beharbada zenbaitetan arriskutsuagoa da, baina interesgarriagoa eta aberasgarriagoa ere bada.   H.: Hizkuntza-bidaiak ere atontzen dituzue?G.O.: Bai, horietan ere urteak daramatzagu. Begira, euskara ikasi nahi baduzu Euskal Herrira etorri behar duzu, eta euskal hiztunak ugari diren tokietara joan. Txinan euskara ikastea zaila litzateke. Eta berdin beste hizkuntzekin ere. Alemanera ikasi nahi baduzu, alemanera egiten duten tokietara joan beharko duzu, eta horretarako ere hementxe gaude. Batzuetan eskaintza bereziak izaten dira, unean-unekoak, eta nahiko arrakastatsuak dira. Momentuz, inor ez da kexatu, beraz, seinale ona da.   H.: Nora egingo duzu zeure hurrengo bidaia?G.O.: Buff!! Oraindik ez dakit. Ez dut pentsatu, begiratu beharko dut zenbat diru dudan, eta horrek ematen didan aukeren artean zer ezagutzeko gogoa dudan, zer den interesgarriena.