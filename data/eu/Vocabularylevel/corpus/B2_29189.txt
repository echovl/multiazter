Docutec Kadolkitorta Modako dago lehia. Gastronomiaz ari naiz. Herri guztietan bada primerakorik. Batek babarruna erakutsiko dizu, piperra besteak, berdela hurrengoak. Badirudi 'nor' denak 'zer' duen on-eder-bikain ezagutarazi behar duela, inor izango bada. Horretara nator, sanandresetako hotzak aitzakia hartuta. JESUS MARI MENDIZABAL/ Ormaiztegik baditu, besteak beste, lau elementu gosea neurrira ekartzeko aproposak, hesteak majo puztu eta atzeko hotzak kentzeko mundialak. Herriko festetan ez da bidezkoa jan urria eta gosezko mahaia. Lau elementu horiek, beraz, aipatuko ditut, inork belarri onik jartzen badit aditzeko, otordu borobila prantatu eta inguruan famatu ditzan Ormaiztegiko seinalagarri. Elementuetan bata da karramarroa, Euskal Herrietan akaso beste inon izango ez den bezalakoa, ber-bertakoa, poliki ugaltzen ari dena erdi gordean. Bejondeizuela. Bigarrena da odolkia: odolkiak Ormaiztegi dakar hizpidera probintzian beti. Hirugarrena, tortila, patata-tortila. Hau aldarrikatu beharra dago lau haizeetara: Tomas Zumalakarregi ormaiztiarra karlista mutilen buru Nafarroatik Arabara zebilela asmatutako jakia da; geurea, hortaz. Eta azkenik, laugarrena zer?, eta taloa. Artoak gosea hiltzen omen zuen garaia joana da noski, baina Igaran eta Olako errotan ehotako irinek eman izan dituzten kalitateko atseginak ezin ahaztuko ditugu. Beraz, ka eta dolki eta tor eta ta: kadolkitorta. Horixe proposatzen dut herrian jartzea munduarentzat gure ezaugarri. Ordagoko afaria; kokotseraino bete arteko jan-edana. Gazte koadrila bat hastea basta, zurru eta purru ezpainak koipatzen, urtero bisitan datorkigun jendea beintizinko baino gusturako atzera etxera bidaltzeko