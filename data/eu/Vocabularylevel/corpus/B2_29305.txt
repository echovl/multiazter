Docutec Intxaurra, marroi koloreko harribitxia Duela egun batzuk hasi zen sagardotegi garaia. Batzuek sagardotegi garaian jaten dute bakarrik. Baina egunero intxaur batzuk jateak gaixotasun asko sendatzen eta saihesten laguntzen du. Duela egun batzuk hasi zen sagardotegi garaia. Askok eta askok sagardotegira joateko aukera izango zuten jadanik. Sagardo bikaina edateaz gain, gehienak bertako menuko jaki goxoak jateko irrikaz zeuden. Horien artean, bada osasun eta elikadura ikuspegitik bikaina den jakia: intxaurra. Batzuek sagardotegi garaian jaten dute bakarrik. Baina egunero intxaur batzuk jateak gaixotasun asko sendatzen eta saihesten laguntzen du. Afrika eta Asian hemen baino ohitura handiagoa dago haiek jateko. Fruitu lehor guztiek bezala, intxaurrak koipe asko du. Hori dela eta, jende askok ez du jaten. Baina neurrian janez gero, indar handia ematen du. Kirola egin ostean, adibidez, egokia da intxaur batzuk jatea indarberritzeko. Halaber, haur askok ez dakite geldirik egoten, eta oso nekatuta egoten dira ilunabarrean. Horientzat lagungarria izan daiteke askarian edo bazkarian intxaur batzuk jatea. Indarra emateaz gain, intxaurrak osasunerako bikainak diren hainbat osagai ditu: A, B1 eta B6 bitaminak, kaltzioa, magnesioa, zuntza, proteinak, karbohidratoak... Beraz, jendeak beldurrik gabe jan beharko luke; neurrian betiere. Zuntz, bitamina eta mineral asko duenez, intxaurra oso ona da idorreria dutenentzat. Egungo bizimodu eta ohiturengatik, gero eta okerrago jaten omen dugu. Jendeak lehen baino barazki, fruta, lekale eta fruitu lehor gutxiago jaten ditu. Horren ondorioz, ohikoa da jendeak urdaileko gaixotasunak izatea. Horien artean, idorreria da garrantzitsuenetako bat. Azken urte hauetan gora egin du nabarmen gaixotasun hori dutenen kopuruak. Idorreria sendatzeko, egokiena ur asko edatea da, baita zuntz asko duten elikagaiak jatea ere; intxaurra, adibidez. Zuntzak jakiak behar bezala barneratzen laguntzen du, eta horri esker errazago egiten da digestioa. Idorreria ondo sendatzea komeni da. Horrela egin ezean, minbizia eta beste hainbat gaixotasun izateko arriskua dago. Odol zirkulazio txarra dutenentzat ere oso ona da intxaurra jatea. Haren substantzia batzuek odol hodiak lasaitzen laguntzen dute. Horri esker, odol zirkulazioa hobea da, eta murriztu egiten da odolbilduak eta hipertentsioa izateko arriskua. Bestalde, intxaurrak azido linoleiko asko du. Horri esker, behera egiten du kolesterolak —batez beste % 11—, eta, hala, bihotzeko gaixotasunak saihesten dira. Horretarako, egunean 25-50 gramo intxaur hartu (8-10 intxaur). Hori bai, intxaurrak janez gero, ez jan koipe asko duten elikagaiak. Fruitu lehorrek C bitamina gutxi izan ohi dute; intxaurrak, ordea, ez. Hala, defentsa sistema indartzen da, eta ez da infekziorik izaten. C bitaminarekin batera, E bitamina asko daukate. Bitamina hori ezin hobea da azala lehorra dutenentzat, eta pikor eta ekzemak kentzeko. Emakume askok min handia izan ohi du hilekoarekin. Horretarako, milaka trikimailu dago, eta horietako bat intxaurra jatea da, min hori arintzen laguntzen duten hainbat substantzia baititu. Helduentzat ez ezik, gazteentzat ere bikaina da intxaurra. Izan ere, omega-3 izeneko substantzia du, eta hori ezinbestekoa da hazteko garaian. Omega 3 hori ez du gorputzak bere kabuz sortzen: jakien bidez jasotzen dugu, eta hezurrak eta giharrak behar bezala garatzen laguntzen du. Gustuko ez dutenei, jogurtean bota, txikituta. Bestela, ogiarekin jatea da onena.