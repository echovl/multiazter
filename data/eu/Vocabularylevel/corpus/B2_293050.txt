Docutec Luix Mari Zulaika: "haurrari arrakasta ezartzeak porrota dakar" Estatistikari begiratuta, oraingo oso haur gutxi ailegatuko da edozein kiroletako lehen mailara. Beraz, haurrei arrakasta helburutzat ezartzeak porrota ekarriko du, ezinbertzean. Sakanako Mankomunitateak antolatuta, Gurasoak entrenatzen izeneko kanpaina ari dira egiten, haurren kirol mundua lehiakorra izan ez dadin. Luix Mari Zulaika pedagogo eta kirol psikologoak (Zarautz, 1965) urteak daramatza eskola kirola ikuspegi hezitzailetik lantzen. Horri buruzko hitzaldia emanen du Etxarri Aranatzen apirilaren 3an, eta Irurtzunen apirilaren 6an. Zergatik entrenatu behar ditugu gurasoak? Garai batean, haurtzaroko kirola harrobi gisa ikusten zen; gaitasun apartak zituzten haurrak aukeratu eta goi mailarantz bideratzen zituzten. Baina, XXI mende honetan, batzuek uste dugu beste ikuspegi bat eman behar zaiola. Kirola osasun iturri da, herritar guztien bizitza kalitatea hobetzeko baliabidea. Hala, haurtzaroan, kirola ikuspegi hezitzailetik bideratu behar da. Alde horretatik, gurasoek zeresan izugarria dute. Guraso askok kirola lehiaketa moduan ikusten baitute bakarrik. Hori da, gure gizarte lehiakor honetan, kirol hiper-lehiakorraren ikuspegia oso hedatuta dago. Hori ondo dago, behar den lekuan kokatuz gero. Hau da, jokalari helduekin, beren buruen jabe direnekin. Baina arazoa da kirolaren ikuspegi hori guztiz puztuta dugula. Kirolari gutxi batzuen arrakastaren berri jasotzen dugu. Eta guraso asko itsutu egiten dira lehia horrekin, eta beren seme-alabei helburu gisa ezartzen diete horra iristea. Ez dira konturatzen hor oso leku murritza dagoela. Ez dago denentzako tokirik Ez. Gipuzkoak egin dute ikerketa baten arabera, herrialdean urte batean jaiotzen diren haur guztien artean bakarrak du aukera lehen mailara iristeko. Alegia, estatistikoki, ia ezinezkoa da horra iristea. Horren jakitun izanda, kontu handiz ibili behar dugu haurrei ezartzen dizkiegun helburu eta itxaropenekin. Haurrak jolastu behar du, ondo pasatu behar du, gozatu behar du. Aurrerago erabakiko du nora jo nahi duen bere gaitasunen, zaletasunen eta motibazioen arabera. Zer zuzendu behar dute gurasoek, batez ere? Helburuekin kontuz ibili behar da. Normala da haurrak amestea handitan izar horietako bat izatera iritsiko dela. Baina inguruko helduek ezin diote arrakasta helburu gisa ezarri, horrek porrota ekarriko baitio, ziurrenik. Eta zehatzago? Emaitzari garrantzia kendu behar zaio. Irabazi edo galdu, ez dugu horrekin itsutu behar. Goi mailako kirolean, galtzea edo bigarren gelditzea porrota izan daiteke. Baina haurren kirolean ezin da helburua bakarrik emaitzara bideratu. Helburua bideratu behar da hobekuntza pertsonalera: haurrak teknikoki hobetzea, kirola pozik egitea, jarraitzeko gogoa izatea, taldean giro polita izatea. Kirola epe luzerako lana bezala ikusi behar da, eta ez epe laburreko emaitzak eskatu. Haurrek erraz ikasten dute. Baina gurasoei gehiago kostatzen zaie, ezta? Beno, egia da zenbait gurasok iparra galtzen dutela entrenatzaile batek esaten dienean haurtxoak balio duela. Guraso horiei begiak irekiarazi nahi dizkiegu