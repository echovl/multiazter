Docutec Familiari kalte Sexu bereko pertsonen arteko ezkontza legeztatzen hasi zenetik, hamaika aldiz entzun dugu, legeztapenaren kontra daudenen ahotik, jaiotzeko zorian dagoen aukerak kalte egiten diola familiari, horrela, singularrean. Normalean, baieztapen hori doinu serioan egin izan da, agian larridura pittin batez. Baina baieztapenak, serioak eta besteak, entzun ondoren, arrazoiak jakin nahi ditugunontzat ez da erraza izan balizko kalte hori zertan datzan ulertzea. Zaila ez ezik, ezinezkoa ere gertatu da askorentzat. Irakurri ditut, arretaz, baieztapen hori izenburutzat zuten artikuluak, entzun ditut diskurtsoak, ikusi ditut deialdiak telebistan. Eta oraindik ere ez dut ulertzen zertan datzan kalte hori. Duela gutxi Blazquez jaunaren artikulu bat ere aztertu nuen, esperantzaz. Honek bai, honek emango ditu baieztapenaren azpiko edo atzeko argudioak, pentsatu nuen, baina etekinik gabe. Baieztapen errepikatuaren iturburu diren arrazoiak, argudioak, ez ziren artikulu horretan ere ageri. Eta horretan jarraitzen dugu: milaka eta milaka manifestari sexu bereko pertsonen arteko ezkontzaren kontra, gotzain eta guzti, delako kaltearen beldur. Eta beste horrenbeste, gutxienez, kalte hori zertan gauzatuko litzatekeen jakin gabe. Sexu desberdineko pertsonen arteko ezkontzak ez dirudi arriskuan, ez diot inori ezkontza mota hori debekatzeko asmoa duenik. Madrilen manifestatu zirenei eta beste askori ez zaie ezkontzeko eskubidea zabaltzea gustatzen, hori argi dago. Baina nik, behintzat, ez dakit oraindik ze kalte egin diezaiokeen aukera berriak betikoari.