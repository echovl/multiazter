Docutec Denboraren erredurez Ez dakit nola gertatzen den, supituan ala ezari-ezarian, kolpe latz batez ala eritasun narrastari baten antzera, baina egun batez konturatzen zara denborak erre egiten dizkizula eskuak. Hasieran, noragaldua sentitzen zara, ez diozu zeure buruari halako baieztapen gogorrik ametitu nahi, baina segituan jabetzen zara alferrik dela begiak ixtea. Denbora badoala badakigu, gauza asko ditugu ja galduak bidean, baina une jakin batera arte ez gara ohartzen denbora badoanaz. Eta orduan bizi-larridura areagotu egiten da, eta ez dakizu denbora nola atzeman edo mantsotu edo zeure egin. Eta, aztoraturik, egin gabe utzi dituzun gauza mordoei heltzen diezu heriosuhar, baldres, besagainka, gaizki: idazteke daukazun liburu hori, egiteke daukazun bidaia hori, bete gabe utzi zenuen promes hura, berreskuratzeko dauzkazun adiskidantzak. Hori guztia, eta milaka gauza gehiago, egun batetik bestera egin nahi izaten dira ataka horretan, baina gauzak ez dira asaldura horretan konpontzen. Beste jardun mota bat eskatzen du une mugarriak, gogoetatsua, zolia, patxarosoa, eta ikaragarria. Ikaragarria, egin gabe utzi dugun guztia, galdu dugun mundu zatia, ez dugulako inoiz berriro begien aurrean ikusiko. Baina horretaz jabetzeak, min hori barneratzeak, sosegua ekartzen du gero, eta denborak utzi egiten dio eskuak erretzeari, eta batek ikasi egiten du zer den eta zertarako den bizitza, eta, batik bat, non dagoen, non ezkutatzen den benetako bizitzaren handitasuna, noizbait izan genuen amets haren errealitate apal eta ttikia.