Docutec HIESaren azpiko arazoei heldu Nazio Batuek bi urtean behin diagnosia ematen dute hiesaren egoera eta bilakaera aztertuta. Azkenaurreko txostena 2003an ezagutarazi zuten, eta azkena, atzo bertan. Erakundeak emandako informazioa ez da batere lasaigarria. Nazio Batuek bi urtean behin diagnosia ematen dute hiesaren egoera eta bilakaera aztertuta. Azkenaurreko txostena 2003an ezagutarazi zuten, eta azkena, atzo bertan. Erakundeak emandako informazioa ez da batere lasaigarria ez gaixotasunaren egoerari buruz ez eta hura garatzea oztopatzeko martxan diren baliabideei buruz. Egun 40,3 milioi pertsonak pairatzen dituzte gaixotasunaren eraginak mundu zabalean, eta jende kopuru horretatik hiru laurdenak Afrikan bizi dira. Hiesaren zabalkundea ez da eten; are gehiago, azken bi urteotan 4,9 milioi kasu gehiago egiaztatu dira eta aurten 3,1 milioi herritar gaixotasunak jota hil dira. Aurten hildakoen artean 570.000 umeak ziren. Azken hamar urteotako datu txarrenak izanik, txostenari arreta bereziarekin erreparatu beharko liokete osasun erakundeek eta gizarte eragileek. Urtero-urtero kutsadura kasu gehiago direla ohartarazten du NBEk. Era berean, nabarmentzen du egun ezagutzen diren prebentzio sistemak eraginkorrak badira ere, baliabide horiek berez ez direla nahiko gaixotasunaren bilakaera oztopatzeko, eta are gutxiago, eteteko. NBEk errezeta bakarra ikusten du gaixotasunaren hedapenari aurre egiteko: prebentzio handiagoa eta tratamendu gehiago. Haren ustez, nazioartean eta estatuetan hiesaren eraginari aurre egiteko ahalegin komunak ezinbestekoak dira, bakarka arituz ez baita aparteko emaitzarik lortzen. Hala ere, txostena irakurrita, gutxienez pare bat galdera sortzen dira. Nola aurre egin gaixotasunaren hedapenari egun hiesdun izateko arriskuan diren bost lagunetik batek soilik izaten baditu eskura oinarrizko prebentzio sistemak? Prebentzio sareak oso eskasa izaten jarraitzen du hiesak gehien zigortzen dituen lurraldeetan: Afrikan eta Asian batik bat. Bigarren galderari helduz: Nola zabaldu eraginkor diren tratamenduak oraindik ere botika gehienak lehenengo munduan ekoitzi eta herri aberatsek erabakitzen dituzten prezioetan saltzen badituzte? Aipaturiko txostenean prebentzioa eta tratamendu gehiago aldarrikatzeaz gain, hiesari aurre egiteko izango diren oztopoak aipatzen dira. Zer esanik ez, hezkuntza eta osasun-prestakuntza premiazkoak dira tamaina horretako pandemiari kontra egiteko. Hala ere, nazioarteko erakundeko txostenak argi eta garbi adierazten du «hiesa kontrolpean egon ahal izateko kemen handiagoarekin egin behar zaiela aurre epidemia horiek elikatzen dituzten azpiko arazoei, hala nola ezberdintasun eta gizarte bidegabekeriei».