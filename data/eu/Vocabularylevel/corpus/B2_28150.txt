Docutec Anorexia eta bulimia: datuak Gaitz hauek duten eragiari buruzko datuak azaltzen dituen albistea. Portzentaiak eta sendabideen inguruko hainbat datu. 15 eta 21 urte bitarteko emakumeen %4,5ek dute anorexia edo bulimia 1998tik aurrera Araba, Gipuzkoa eta Bizkaian urtean 600 kasu berri agertzen dira Donostiako programa espezifikoan, gaixoen bi herenek nabarmen egin dute hobera Gaitzok ­anorexia eta bulimia­ emakumeek jasaten dituzte gehienbat. Zenbait ikerketaren arabera, 15 eta 21 urte bitarteko emakumeen %4,5ek dute anorexia edo bulimia. Gizonezkoak gaixoen %5-10 baino ez dira. Emakumeen %1-3k du bulimia, eta anorexia, berriz, %0,5-1ek, Maite Aranburu endokrinologoak atzo Donostian azaldu zuenez. Araba, Bizkaia eta Gipuzkoan, gaitz hauei buruzko datu zehatzak 1998az geroztik bildu ditu Osakidetzak, urte horretan jarri baitzen abian, Gasteizko Parlamentuaren aginduz, elikatzeko jokaeran desorekak dituzten gaixoak artatzeko programa espezifikoa. Harrezkero, urtean 600-640 kasu berri antzeman dituzte osasun zentroetan, Alvaro Iruin Osakidetzako Buru Osasunerako gerenteak aditzera eman zuenez. Batez beste, gaixoon adina 15 eta 24 urte bitartekoa da. Gaitz hauei aurre egiteko sortutako programa espezifikoetan gaixoen %70 tratatzen dituzte, eta gainerako %30ari buru osasunerako zentroetan egiten zaio jarraipena. Osakidetzako ordezkariek azaldu zutenez, programa espezifikoa abian jarri zenetik, anorexia edota bulimia dutelako ospitalean ingresatu behar izan dituzten pertsonen kopuruak behera egin du. Hain zuzen ere, 2000. urtean 132 lagun ingresatu behar izan zituzten, eta 2001. urtean, ostera, 114. Kasu hauetan, batez beste, hiru hilabete igaro behar izan du gaixoak erietxean. Emaitzei dagokienez, Iruinek esan zuenez, emaitza hobeak izaten dira gaixotu berriekin eta arazo gehiago, berriz, gaixo kronikoekin