Docutec Menopausia eta osasun-heziketa Osasun-heziketa erizainok osasuna sustatzeko erabiltzen dugun tresna da, osasunaren lehen mailako arretako zentroetan zein gure lantoki diren herrialde edota komunitateetan burutzen duguna, bai baitakigu sendatzea baino hobea eta errentagarriagoa dela prebenitzea. Gainera, gaur egun oraindik ere erizainon % 90 emakumeak garenez, argi dago gai honekin nahikoa sentsibilizatuak gaudela. Osasun-heziketa aurrera eramateko, nahitaezkoa dugu menopausian eta klimaterioan gertatzen diren aldaketak zein diren ezagutzea. Menopausia hilekoaren behin betiko etenaldia dela esan genezake, eta diagnostikatzen da hilekorik gabe urtebete daramagunean. Sarritan hilekoaren etete hau ez da bat-batekoa izaten, eta emakumea hilekoaren behin betiko etenaldiaren aurretik hasten da aldaketak antzematen. Denbora-tarte horretan, baliteke hilekoaren erregulartasunean aldaketak egotea. Beraz, menopausia klimaterioaren barruan kokatzen dugun egoera bat da, nerabezaroan menarkia (lehenengo hilekoa) kokatzen dugun moduan. Menopausiak alderdi psikologikoak zein fisikoak ditu, biak ala biak kontuan hartu beharrekoak. Alde psikologikoa     Alde psikologikoa erizaintzaren ikuspegitik aztertzerakoan, kontuan eduki beharko dugu inguruko gizarteak eta kulturak duten eragina. Garrantzitsua da emakume bakoitzak dituen sinesmenak ezagutu eta kontuan hartzea. Argi dago ez dugula modu berdinean jokatu beharko emakume guztiekin. Gertatzen diren aldaketei ahalik eta modu eraginkorrenean aurre egiten lagundu beharko diegu erizainok, eta horretarako dugun tresnarik garrantzitsuena osasun-heziketa da, inolako zalantzarik gabe. Badira, bestalde, menopausiari lotzen zaizkion zenbait sintoma psikologiko: suminkortasuna, depresioa, kontzentratzeko zailtasuna, libidoaren gutxiagotze edo areagotzea... Frogaturik dago sintomatologiarik ugari eta larrienak ingurunearekin moldatzeko arazoak dituzten emakumeetan ematen direla; batzuetan "habi hutsaren" sindromea, beste batzuetan senarrarekin edo bikotekidearekin ongi ez moldatzea, eta gaur egun gero eta gehiago ikusten dena: seme-alabak nerabezaroan aurkitzea. Menopausiaren berezko aldaketa horiek bizitzan gertatzen diren beste aldaketa batzuekin bat egiten dutenean ematen dira arazorik handienak. Horregatik emakume hauentzat oso beharrezkoa da gogobeteko dituzten euskarriak inguruan edukitzea: familia, lagunak, osasun-profesionalak... Gure aldetik, hasierako elkarrizketan bertan ahalegindu behar dugu emakumea ezagutzen, eta horren arabera erabakiko dugu osasun-heziketa indibiduala edota taldekoa jartzea (sarritan asko lagun baitezake besteen sentipen, bizipen eta arazoei aurre egiteko moduak ezagutzeak). Alde fisikoa Menopausiak dakarren alde fisikoaz hitz egitea ez da guztiz zilegi, sintomarik gehienak subjektiboak baitira; hala ere, ez diegu garrantzirik kenduko. Aldaketak gradualak izaten dira: endometrio eta miometrioaren atrofia, baita guruin zerbikal eta Fallopioren tronpena ere, umetokia estuago bihurtzen da, baginako mukosa leundu eta mehetu egiten da -horrek dakarren elastizitate-galerarekin batera-. Horrek penetrazioan mina (dispareunia) eragin lezake, baita erresumina eta azkura ere. Bularrek ere aldaketak jasaten dituzte: tamaina eta tinkotasuna galtzen dute. Emakumeetan zuzenean eta gizartean orokorrean dituen aurreiritziak direla-eta, jorratu beharreko beste gai bat da sexua klimaterioan. Funtzio sexualak heriotza arte irauten du. Plazera sentitzeko modua da aldatzen dena, baina ez plazer hori sentitzeko gaitasuna. Baginaren atrofiak penetrazioa mingarria izatea eragin lezake, baina hori lubrifikazio bidez konpontzen da. Arazoa balitz bezala barneratu ohi dugun arren, bizitzako garai honetan eman daiteke, egia esan, aktibitate sexualik onena, kontrazepzioaren desagertzearekin, norbere ezagutzarekin eta heldutasun pertsonalarekin batera. Beroaldiez hitz egitea ezinbestekoa da menopausiaz ari garenean. Emakumeen % 75ek pairatzen omen ditu bizitzaren aldi honetan. Horren aurka ezer gutxi egin dezakegu erizainok. Hala ere, hor daude gomendioak: abanikoa erabiltzea ondoan, erraz jantzi eta erantzi daitekeen arropa erabiltzea... Osteoporosia ere oso gai kezkagarria da emakumeentzat adin-tarte horretan. Hezurretako Ikerketen eta Mineralen Metabolismoaren Espainiako Elkarteak (SEIOMM delakoak) emandako datuen arabera, 50 urtetik gorako emakumeen % 35ek osteoporosia pairatzen du. Osteoporosiari aurrea hartzea ez da erraza izango, baina, neurri batean, aurre egiteko aholkuak eman ditzakegu: elikaduraren ingurukoak (kaltzioan aberatsak diren produktuak kontsumitzea, D bitamina dutenak...), sedentarismoa baztertzea eta ariketak egitea (kiroldegietan, igeriketa gimnastikoa, pasiorako ibilbide leunak aukeratzea...), produktu toxikoen kontsumoa jaistea...  Ariketak egiteak batik bat berebiziko garrantzia izango du: animuaren egoera hobetzen duelako eta beste emakumeekin harremanak izatera bultzatzen duelako eta, beraz, osteoporosia gainditzen lagundu. Horrenbestez, osasun-heziketaren bidez, bizitzako etapa hau beldurrik gabe eta lasaitasunez hartzera gonbidatuko ditugu emakume guztiak. Igone Etxaniz Elosegi. Osasun Komunitarioko irakaslea