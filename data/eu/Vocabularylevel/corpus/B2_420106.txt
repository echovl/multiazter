Docutec Humanismoa eta zientzia: erizaintzaren etorkizuna Humanismoaren, zientziaren eta Erizaintzaren arteko harremanari buruzko ideia batzuk burutzeko, beharrezkoa da hiru kontzeptu horietaz gogoeta egitea. Humanismoa Gaur egun, humanismoz hitz egiten da joera filosofiko batzuek aipatzeko, zeinetan "giza ideala" nabarmentzen den. Korronte humanista desberdinak dauden arren, garbi gelditzen da denetan gizakia ez dela funtzio bat edo funtzio batzuen batuketa, osotasuna baizik. Guztiek pertsonarengan dute erdigunea, izaki bakarra eta integrala den aldetik. Era berean, gizakiaren giza bizitzaren zainketan jarduten duten zientziekiko etengabeko harremana finkatzen dute. Izan ere, Humanismoaren barnean gizakiaren alde kulturala, historikoa eta espirituala sartzen dira. Humanismoaren baitan, giza duintasunarekiko errespetuaren oinarrian aurkitzen ditugun ideiak ere badaude, gizakien ongizateari, bere garapen integralari, dimentsioanitzari, bere hazkuntza eta errealizaziorako kalitateko bizi-baldintzak sortzeari buruzko kezkak adierazten dituzten ideiak, alegia. Zientzia Zientziari dagokionez, kontzeptuak esanahi desberdinak ditu. Hasteko "jakintza" esan nahi du; hau ezin daiteke guztiz onartu, zeren jakintza guztiak ez baitira zientzia. Zein jakintza dira zientzia eta zeintzuk ez? Erantzun desberdinak topa genitzake: jakintza teorikoa da, egiazta daitekeena, praktikoki eta teknikoki aplika daitekeena, kualitatiboki nahiz kuantitatiboki neur daitekeen jakintza da, zehatza eta metodikoa. Erantzun hauek guztiek ari garen jakintza motari buruzko informazioa lortzeko norabidea ematen digute. Era berean argitasun kontzeptuala erdiesten lagun dezaketen elementu batzuk azaltzen dira. Zientzia eta zientzia konkretuek fenomeno batzuk deskribatzeko balio dute, esperimentazioak eta gertaerak behatuz konproba daitezke, geroaldiko gertakizunak aurreikus ditzakete iragarpen osoa nahiz predikzio estatistikoaren bidez. Gainera, zientzian egiarik ez dagoela onartzen da. Zientziaren ideia gizakiak sortzen du eta eztabaidatu egiten da, zientzia-komunitateak berrikusi egiten duelarik. Eta hemen galdera batzuk egin beharko genituzke: nola ari dira osatzen Estatu mailako zein nazioarteko zientzia-komunitateak? Nola egiten da produkzio zientifikoaren arbitrajea? Ezagutza zientifikoak garatuko duen kritika ba al dago edo inertzia-boladak daude? Humanismoaren eta zientziaren ikuspegi labur horren ondoren, Erizaintzaren kontzeptualizazioa aztertuko dugu. Erizaintzako kontzeptuak Erizaintzaren historiaren azterketatik erator daiteke zaintzeko ekintzek gorabehera asko jasan izan dituztela eta garai bakoitzeko ideologia nagusiak izan duela eragina. Heziketan eta erizaintzaren gaitasunetan aldaketak eman behar izan ziren, Erizaintzaren ikerketak eraginkorrak izan aurretik. Orokorrean, baieztatu daiteke bi direla erizainon ikerketak gidatu dituzten oinarrizko ideiak: bata osasun-beharrak dituen gizakia, inguruarekin duen elkarreraginean ulertzea; bestea erizainek profesional independente gisa behar horiek ase ahal izateko eskaintzen dutena bereiztea. Orokorrean esan daiteke Florence Nightingalen ondotik, erizaintza praktikara bideratutako diziplina dela eta zientzia kontsidera daitekeela, ikerketa zientifikoa, analisi logikoa eta arrazonamendu analitikoa erabili ondoren, antolatutako ezaguera abstraktuez (teoriez) gorpuztuta dagoelako¹. Baina ikuspuntu honekin gogoeta eta galdera bat datorkigu. Erizaintzaren ezagutza eta jardueraren subjektua gizakia bada, pertsonaren bizitza eta osasuna zaintzen baditu eta bere jardueran giza harremanak erabiltzen baditu, giza zientzia izango al da? Erizaintzaren kontzeptualizazioa arlo biologiko eta ekologikotik humanistikora doa, Erizaintzaren zientziaren erdigunea pertsona delarik. Erizaintzaren ezagutza zientifikoaren aurrerapenak bere metodoa sortzen laguntzen du: Erizaintzaren prozesua, alegia, eta honi Erizaintzako diagnostikoen taxonomiak aberastasuna eta sendotasuna ematen dio. Erizaintzako Diagnostikoaren Taxonomiaren elaborazio-lana, banakako ikuspuntutik, familia eta komunitateko ikuspunturaino garatu da, arazo edo arriskuen kontzeptuetatik osasun eta ongizate kontzeptuetara. Bestalde, diagnostikoak zehaztu egiten dira pertsonaren hazkunde- eta garapen-etapa desberdinetarako, baita egoera espezializatuei dagozkienak ere. Taxonomiak ikuspuntu dimentsioanitza izango du. Bere erabilerak eta planteatzen diren kezkek eragina izango dute elkarrizketaren garapenean eta Erizaintza zientziaren kontzeptualizazioan. Ethos-a, Erizaintzaren izaera, lanbidea, diziplina eta zientzia den aldetik, bere helburua den subjektuaren izaeraren araberakoa da, hau da, gizakia, bizitza eta giza osasunaren araberakoa. Beraz, bere eduki zientifikoa humanista nahiz biologikoa da eta metodo integratzailea du. Metodo honek pertsonaren alde guztien zainketa bideratzen du, indibidualtasuna eta pertsonaren duintasuna errespetatzean duen elkarren arteko harreman baten barruan, bere zainketan parte hartzeko eta erabakitzeko eskubidea duen pertsona solaskidetzat hartzen delarik. Diziplinaren aldaketa kontzeptualak eta historikoak paraleloki doaz, baina lan zientifikoaren helmuga ez da kontzeptu ideala topatzea, forma ideala ez baita existitzen. Aldaketak etengabekoak dira, ia konturatu gabe baina eraldakuntza progresiborantz doazenak. Ongi datorkio Erizaintzari eduki zientifikoa azaltzeko etengabeko hazkundearen eta garapen kontzeptualaren ikuspuntu hau. Erizaintza-zientzia etorkizun oparokoa da eta baikorrak izan behar dugu. Aprobetxatu behar diren potentzialak daude:  marko teoriko eta kontzeptual desberdinak, ikerketan prestaturik dauden geroz eta erizain gehiago, erizaintzako zainketaren ereduekiko esperientzia praktikoak, prestakuntza profesionalean oinarri filosofiko eta humanistak, erizaintzaren aurrerapenean konprometiturik dagoen komunitate zientifiko serio eta arduratsua osa dezaketen erizaintzako akademiko kritiko multzo bat. Hori guztia gizateriaren onurarako eta ongizaterako izango da.   Duen potentziala kontuan izanik, erizaintza, zainketaren aitzindari denez, Europako Konbergentziari ikasketetan erantzuna ematen ari zaio eta horretarako prestatzen ari da. Hau erronka da, ikasketa uniformeak egongo direlako Europa guztian eta, aldi berean, unibertsitateko heziketa lan-merkatura moldatu beharko delako; jakinez, Europa osorako mugikortasuna erraztuko dela erizain profesionalarentzat. Baina hau, aldaketetara moldatua dauden zaintzaileentzat, zainketa ezin hobearen bidean jartzen gaituen abagune interesgarri bat besterik ez da. Gainera, Europako Konbergentziak beste onura batzuk ere ekarriko ditu, hau da, orain arte lortu ez den lizentziaturako bidean jartzen gaitu eta ondoren, diziplina barruan ikerketak erraztuko dizkigun doktoradutza lortzea posible izango da. ¹ Fernández Ferrín Carmen eta lag. (1995). "Enfermería Fundamental" Masson, Master de Enfermería, Barcelona:137 I. Elortza, I. Mayoz, G. Lasa