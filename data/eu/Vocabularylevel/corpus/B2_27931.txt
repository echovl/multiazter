Docutec Hiesa eta emakumea Hiesa emakume gehiago eta gazteagoak ari da kutsatzen. Horren inguruko datuak eta prebentzioari buruzko erlkarrizketa datoz albiste honetan. ARANTXA IRAOLA / Bartzelona Eritasuna bizkorrago ari da zabaltzen emakumeetan gizonezkoetan baino, batez ere neska gazteen artean; UNAIDSen baitan horren aurka ari dira hainbat ekimen. GIB birusa oldarkorragoa da emakumeetan. Emakume gehiago kutsatzen dira gizasemeak baino, eta egun, batez ere, neska gazteen artean ari da zabaltzen. Emakumeen sexua du izurriak, gaztea da, eta, ezin uka, pobrea. Horri buruz jardun zuten atzo UNAIDSen baitan diharduen UNFPA erakundeko kideak. Nazio Batuen Populaziorako Funtsa da, eta hainbat ekimen jarri dituzte abian andrazkoen artean birusa ez kutsatzeko. «Izan ere, emakumeen izurria bihurtzen ari da», esan zuten erakundearen izenean Suman Mehta eta William Ryan ordezkariek. Andrazko gazteak, gehienetan, gizon adintsuagoek kutsatzen dituzte. «Emakume gazteekin sexu harremanak izatea gogoko dute». Preserbatiboa, gainera, inoiz gutxitan erabiltzen dela salatu zuen. Era horretan, datu kezkagarriak plazaratu zituzten. «Afrikan, esaterako, 15-16 urte neskatila gehiago daude kutsatuta mutilak baino». Hainbat prebentzio eta informazio kanpaina jarri dituzte abian egoera hori iraultzeko. Kanpaina horietan arreta berezia jartzen dute nerabeengan. Izan ere, etorkizun hurbileko andra eta gizonak dira. Abstinentziaren zalantzak Prebentzio programa horietako batean hezitzaile lanean dihardu Botswanako Benjamin Ralesatsik. Kezka bat du. «Jende askok ez daki GIB birusa duenik, eta klinikara ez dute joan nahi proba egitera. Izan ere, gaitzaren ostean bazterkeria baino ez da jasotzen lekurik gehienetan». Nerabeekin egiten dituen prebentzio kanpainetan sexu abstinentzia sustatzen du. Ez zalantzarik gabe. «Abstinentzia da gure mezua. Baina jendeak sexua nahi badu, zer egin?». Sexu harreman osoei ekiteko unea, gainera, ezin dela nahi adina luzatu gogoratu zuen. «Ukaezina da hori, gazteak sexu harremanak izaten hasiko dira». UNFPAko kideek atzo aho batez nabarmendu zuten prebentzio kanpainak behar bezala egiteko ezinbestekoa dela hiesaren inguruan eta sexu harremanen karietara sortu ohi den isilkeria giroa gainditzea. Milioika neska gaztek eskertuko dute. madu bala nath unifem ekimeneko asia-pazifikoko arduraduna. «Generoaren bereizgarriak ulertzen ez badira, ez da lortuko izurria geratzerik» Indiarra da, eta Nazio Batuen Erakundeko Unifem programako Asia eta Pazifikoko arduraduna. Ekimen horrek GIB birusaz aritzean generoa ez ahaztea du helburu; hain justu, emakumeen behar eta berezitasunak aintzakotzat hartzea. Noiz hasi zineten lanean? 1998an. GIBaren inguruko ezagutza eta kontzientzia emakume mugimenduetara iristea nahi genuen... Ulertarazi nahi genuen, esaterako, emakumeak babesik gabeko sexuari bai edo ez esaten ikasi behar duela. Proiektua Indian, Vietnamen, Senegalen, Zimbawen, Mexiko eta Bahametan jarri genuen martxan. Nola ekin zenioten lanari? Agintari, emakume mugimendu, hedabide... guztiengana jo genuen. Talde bat, bereziki, herrialde bakoitzeko egoera aztertzen saiatu zen. Leku guztietan nabarmentzen da emakumearen premiak ulertzeko ezintasuna, ezta? Bai, baina generoaren bereizgarriak gaitzaren muinean ulertzen ez badira, ez dugu lortuko izurria geratzerik. Ildo horretatik, esaterako, gizonezkoek ulertu behar dute beren sexu portaeraren inguruan ardura bat dutela. Zein dira GIBaren eta emakumeen artean dagoen harremanaren bereizgarriak? Bost dira. Lehen hirurak amatasunarekin lotuta daude: ama -umeen arteko kutsatzea, bularra ematean emakumeek umeari eragin diezaioketen kutsatzea eta GIB birusa duten emakumeen abortoak. Beste biak kanpoko faktoreekin lotuta daude, ezta? Batetik, birusa duten emakumeek sufritzen duten bazterkeria dago. Bestetik, bikotekidea kutsatuta dagoen edo ez jakiteko duten eskubidea... Kutsatuta badaude ere, gizonek normalean ez dute deus esaten... Bai, hala da. Gizonezkoek preserbatiboa erabiltzeari muzin egiten diote maiz. Itxaropen handia duzue emakumeen kondoian, ezta? Bai, hala da. Senegalen, esaterako, proiektu pilotu bat egin dugu, eta oso arrakastatsua izan da. Argi ikusi dugu emakumeen eskura preserbatiboa jarrita erabili egiten dutela, %78k erabili dute kasu honetan. Baina ez da aski preserbatiboa ematea: ondo azaldu behar zaie nola erabiltzen den, trebatu egin behar dira horretarako.