Docutec Bizitza osorako Maite dut nire senarra. Maiteko ditut izango ditugun umeak, izango dugun umea hobe, ez baitago gehiagorentzat tokirik. Hogeita hamar milioi. Hogeita hamar urte etxea ordaintzen. Hirurogei urte izango ditut ordaintzen dugunerako. UXEA APAOLAZA / Egun osoan ematen dio eguzkiak, argitasun handia du. Garrantzitsua da hori etxe batean. Txiki samarra baina badakizue, goxoa. Polita da, ziurrenik inoiz imajinatu dudan politena. Maite dut nire senarra. Maiteko ditut izango ditugun umeak, izango dugun umea hobe, ez baitago gehiagorentzat tokirik. Hogeita hamar milioi. Hogeita hamar urte etxea ordaintzen. Hirurogei urte izango ditut ordaintzen dugunerako. Hirurogei urte, iristen banaiz. Maite dut nire senarra. Beharko, hogeita hamar urtez hipoteka batek elkartuko gaitu. Leiho handiak ditu etxeak. Zein leiho handiak. Leiho horiek balio dituzte nire bizitzako hogeita hamar urte? Zenbat metro karratu dira nire bizitzako hogeita hamar urte? Maite dut nire senarra? Bai, maite dut, ez nadin orain gauzak bere lekutik ateratzen hasi. Maite dut, maite dut bizitza osorako. Hogeita hamar urte nire bizitza osoa baino gehiago izan daiteke. Hogeita hamar urte, ordaintzen. Maitea, kontuz, bosgarren solairuan gaude, erori egingo zara. Zertan zabiltza? Maitea, Ana, entzun! Maitea zurekin nago, betiko izango naiz zure ondoan, betiko, ez zara inoiz bakarrik egongo. Zu, ni eta izango ditugun haurrak; pentsatu haurrengan. Ana! Ana!