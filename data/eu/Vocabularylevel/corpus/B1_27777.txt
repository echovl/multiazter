Docutec Eskola desberdinetan Hainbat herrialdeetan eta, batez ere, AEB-etan neskak eta mutilak ikastetxe desberdinetara eramateko joera indartzen ari omen da. Horrela gehiago ikasten ome dute. Horren aurrean iritzi kritikoa dakar egileak. ARANTXA URRETABIZKAIA   ORAINDIK ez gara, ia-ia, gure eskoletan neskak eta mutilak elkarrekin ikustera ohitu, gela berean, gauza berak ikasten, berdintasunaren izenean eta noizean behin kontatzen digute zenbait herri aurreratutan kontrako bidea ari direla egiten gaur egun, hain zuzen, berriro ere neskak eta mutilak gela desberdinetan, eskola desberdinetan bereizten dituen sistema zaharrera itzultzen hasiak direla. Esaten digutenez, atzerabide horren arrazoi nagusia eraginkortasuna da eta batez ere nesken ikasteko ahalmena babestu nahi du, mutilen berezko (¿) buruzagitzak sarritan baztertu egiten dituelako. Orain Bushek ere bide hori egin nahi omen du, neskak eta mutilak gela desberdinetan nahi omen ditu, are eskola desberdinetan. Zergatik aldatu nahi du Estatu Batuetako presidente den George Bushek azken hogeita hamar urtetan egindako politika? Bada, zenbait estatiskaren arabera, eskola bereiztuetan ikasten dutenek askoz gehiago ikasten dutelako, bai neskak eta, batez ere, mutilak. Hori omen da arrazoi bakarra. Demagun egia dela hori, estatistika horiek ez dutela gezurrik esaten. Kasu horretan, onartu beharko genuke Bushek esaten duena: inguruan neskarik ez dagoenean, mutilek denbora gutxiago galtzen dute eta, beraz, gehiago ikasten dute. Inguruan mutilik ez badago, neskak buruzagi izatera ausartzen dira. Gehiago ikasi, buruan eduki gehiago sartu, zientzia gehiago, alegia. Gainerakoak, bizitzari buruz ikasitakoak, ez du apenas garrantzirik. Baina zer ikasten dute mutil horiek gero bizikide izango dituzten pertsonei buruz? Nola ikasten dute neskek mutilen eskubide berak dituztenik? BAI HORIXE