Docutec Txakurra eta txakurkumea Sei mila euro, kilo bat diruak pisua zuen garaian, ez da txantxetako isuna. Horretxekin zigortu du Bizkaiko Aldundiak bere txakurra mailuz akabatzen saiatu zen gizona. Sei mila euro, kilo bat diruak pisua zuen garaian, ez da txantxetako isuna. Horretxekin zigortu du Bizkaiko Aldundiak bere txakurra mailuz akabatzen saiatu zen gizonari. Ahalegindu zen gizona, eta txakurra hilzorian gelditu zen, baina bizirik. Zori hobea izan zuen gizonak txakurkumearekin, hilzorian ez ezik hilik gertatu baitzen. Egunkarian irakurritakoa egia bada, gizonak, bi txakurrak hiltzat eman ondoren, bertan utzi zituen, bide bazter batean eta etxera itzuli zen, lasai, delituaren aztarna ezkutatu gabe. Seguraski, hiltzailearen inguruko jendeari galdetuko bagenio, askotan irratian edo telean egiten den bezalaxe, denak esango ziguten oso gizon zintzoa dela, guztiz normala eta adeitsua. Eta agian egia esango zuten. Egiaren zati bat, agerian gelditzen den muturra. Zeren urtetan etxean izandako txakurra eta haren kumea mailukadaz hiltzeko gauza den pertsona, dituen arazoak dituela, ez baita inondik ere fidagarria. Gauza bat da txakurrak edo animaliak ez maite izatea, are gehiago, animaliei beldurra edo gorrotoa izatea, eta bestea halako batean eta auskalo zergatik etxean sobran duzun txakurra mailukadaz akabatzea. Seguru gizonari gehiegikeria bat irudituko zaiola isuna, seguru boterearen eta politikarien aurka jardungo duela edonoren aurrean. Baina, gutxienez isuna ordaintzeko momentuan pentsatu beharko du egindakoa ez dela onargarri gizartearentzat. Eta orduan bururatuko zaio gorpuak ezkutatu egin behar zituela, lurpean, inor salatariarena egiten hasi baino lehen. Seguraski, gizonak ez du erremediorik, ezta milioia ordainduta ere.  