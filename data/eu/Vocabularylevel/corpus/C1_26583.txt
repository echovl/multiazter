Docutec Xakea, bizi esperientzia Xakelariak beraien afizioa eta ofizioa nola bizi duten azaltzen du artikuluak, jolasa edo jokua baino gehiago bizimodua omen da beraientzat. JOSU TORNAY / Mundu hori ezagutzen ez dutenentzat, jokoa da xakea, eta, asko jota, kirola. Mundu horretan sartuta daudenek, ordea, askoz ere gauza gehiago ikusi eta sentitzen dituzte: jokoa, artea, zientzia... funtsean, bizitzeko eta esperientziak ulertzeko modu bat. Hori guztia aztertzeko, Bilboko Deustuko Unibertsitatean hainbat xakelari bildu berri dira Nicola Lococo filosofoak antolatutako mahai inguman, IV. Topaketa Pedagogikoetako ekitaldien barruan. Ikuspuntu desberdinak biltzearren; xakearen eremu ugarietan jarduten duten lagunak izan ziren partehartzaileak: torneoetan aritzen direnak, aldizkari espezializatuetan, eskoletan. . ., baina guztiek zuten elkarrekin zerbait: xakea da euren lana. Nolanahi ere, Unai Garbisu nafarrak zehaztu zuen bere ogibide nagusia xaketik kanpo dagoela —azken batean, esan daiteke, Euskal Herriko profesionalak Mario Gomez, Felix Izeta eta Rafael Alvarez direla—.    Zehaztasunak zehaztasun, aipatutako Unai Garbisu eta Felix Izeta euskal herritarrak, Oleg Korneev errusiarrak, Glavina, Alonso eta Peralta argentinarrak, Vidarte perutarra eta Alfons Romero katalana izan ziren Deustuan beren bizi-esperientzien berri ematen. Txiki-txikitatik piezak taularen gainean egunero mugitu dituzte, eta euren bizitzetan, seguru asko, xakea moduren baten edo bestean beti presente izango da. «Xakea bizitza da!" Parte-hartzaile guztiek agerian utzi zutenez, xakea bizimodu hautatzen dutenek ez dute normalean lehiaketa bakarrik bilatzen. Batzuek, zientzialarien gisan, xakean Egia bilatzen dute: irekierak aztertu, posizioak sailkatu, jarraipen onenak ikertu eta abar. Beste batzuk artisten gisan, Edertasun bila dabiltza: joko estetikoa, konbinazio polita, ikuslearen harridura.... Baina, horrez gain, kirol ikuspegitik aztertuta, beste lehiaketa-kirolekin konparatuta diferentzia handi bat dago: xakean ibiltzen direnak edozein adinekin ari daitezke; torneoetan arazo barik 30 edo 4º urtez parte hartzen dutenak ez dira gutxi. Jokalari ospetsu batzuentzat, xakea euren bizitza osoa izan da. Ildo horretatik, argigarriak dira Petrossian eta Fischer ezagunek inoiz esandakoak «Xakea bizitza bezalakoa da», esan ohi zuen Petrossianek «xakea bizitza da!», zuzendu zion Fischerrek. Hala ere, jarrera erromantiko honek gaur egun badute baldintzatzaile handi bat: dirua, eta, beraz, emaitzak. Dena den. xakean ez da sekula ikasten bukatzen. Badago beti zer edo zer berri, bai teknika, bai teoria, bai psikologia aldetik. Xakelari profesionala izatea urte askotarako perfekzioaren bilakuntza da, hainbat arlotan, eta horrek batzuetan bakardadea sor dezake. Edozein ekintza intelektualekin gertatzen den moduan, badaude xakea bizitza normal batekin ondo bateratzen dutenak, baina badaude batez bestekoa baino bakartuago edo itxiago bizi direnak ere. Hain zuzen ere, horixe izan zen Deustuko mahai inguruko kideei egin zitzaizkien galderetako bat: zelan uztartu horrelako ogibide lotua eta familia eta bikote bizitzarekin. Guztiek erantzun zuten oso zaila dela eta egunero zerbait sakrifikatzen dutela, baina, bestalde, gustuko lanean ari direla eta horrek gauza asko berdintzen dituela azpimarratu zuten. Porrotaren aurrean bakarrik Xakearen alderik gogorrena galtzean sentitzen den ezintasun eta bakardadea dela adierazi zuten; izan ere, porrotaren errudun bakarra jokalaria da. Haizea, beroa, eguzkia, euria edo epailearen erabaki bidegabeko bat, beste kiroletan ez bezala, ez dira galtzeko benetako arrazoia izaten; oso-oso gutxitan izaten du horietariko. batek emaitzan eragina. Azken finean, mugimendu txar bat egiteagatik galtzen da partida, eta, hori jakinda, galtzailearen samina beste kirol batzuetan baino sakonagoa da. Baina, dirudienez, horrek guztiak badu alde ona, taularen gaineko porrotek bizitzako gorabeherak hobeto jasaten laguntzen baitie xake jokalariei. Esaten da umeei xakeak bi gauza garrantzitsu irakasten dizkiela: erabakiak hartzen eta arrazoibide logikoa erabiltzen.