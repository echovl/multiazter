Docutec Mississippi blues Artikulu labur honetan pasadizo bat kontatzen digu idazleak. Trena txartelik gabe hartu eta gertatu zitzaiona. Polizoi arima aldarrikatzen du. HARKAITZ CANO   Trenez Parisetik hamabost minutura dagoen Aulnay-sous-Bois herrira joatea zen nire asmoa. Berandu nenbilen eta txartelik erosi gabe hartu nuen trena. Ez zen rebisorerik pasa. Behin herrira iritsita ordea, preso aurkitu nuen nire burua estazioan: txartelik ezean, ezin burdinazko tornoak, geltokietan ugaltzen ari diren olagarro gogaikarri horiek igaro. Inguruan ez zen inor: ez txartela ordaintzeko aukerarik, ez kaiola zatar baten barruan sartutako tornoa gainetik jauzi egiteko modurik ere. Horrela ba, geltokiko nasan batera eta bestera, animalia giltzaperatua bezala nenbilen. Ez zen posible, egon behar zuen irteeraren bat. Trenbide ondora lerratu eta geltokia bi metro t'erdiko metalezko hesiz inguratuta zegoela ikusi nuen. Hesiaren luzera txarrantxak areagotzen zuen. Sistema kapitalista eta burdinezko tornoak madarikatu nituen. Trenbidera jauzi egin nuen orduan. Trabiesen arteko harriak nabaritu nituen hankapean, oinak hondoratzean ateratzen den zarata zoragarri hori. Tom Sawyer sentitu nintzen. Luze ibili nintzen hesia apur bat beheratzen hasi zen arte. Langile batzuk trajebuzo beilegiak jantzita ari ziren trenbidea konpontzen. Jauzi batekin, hesi gainera igo eta bestaldera pasa nintzen. Galtzak tarratatu nituen arren, birikak neurriz gaindi bete zitzaizkidala sentitu nuen. Auschwitzeko itxitura zelaitik atera banintz bezala. Txistuka urrundu nintzen herri-kaskorantz, Mark Twain eta baforezko barkuak gogoan, aurreztu nituen txanponak baino areago, trenbidean oinez ibili eta hesi bat gainetik saltatzeak nire barruan zerbait galdua berpiztu duenaren euforia epelarekin. Polizoiaren arima ez duenak, ez du bizirik egotea merezi.