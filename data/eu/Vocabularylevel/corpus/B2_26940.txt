Docutec Emakumeak hobeto elikatzen dira Emakumeek garrantzi handiagoa ematen diete elikadurari gizonek baino, Omega 3 ikerketa Institutuak kaleratu berri duen inkesta batek jasotzen duenez eta praktikan ere hobeto elikatzen dira hauek. Halere, mediterranear dieta jarraitzeko ohitura galtzen ari da, oro har, etxetik kanpo geroz eta gehiago bazkaltzen da eta sukaldeari denbora gutxi eskaintzen zaio. Haragi gehiegi kontsumitzen da, gainera, eta honek, koipe saturatu gehiegi jatea eragin dezake. Arrainari dagokionez, bestetik, nahiko ondo jaten dugu propietate osasuntsuak dituen produktu hau. Ohitura aldaketek, halere, osasunaren oreka hauts dezakete. Emakumeak gizonak baino hobeto elikatzen dira Gizartea aldatzen ari dela gauza jakina da, baita euskal herritarren bizimodua ez dela duela hogei urtekoa ere, eta askotan pentsatu ohi da lehengo bizimodua egungoa baino osasuntsuagoa zela. Pentsaera horrek badu arrazoirik hein batean, elikatzeko eran gertatu diren aldaketengatik, batik bat. Pentsatu besterik ez da zein neurritan gehitu den azken urteotan etxetik kanpo bazkaltzeko ohitura, norbere etxean sukaldaritzari eskaintzen zaion denbora urria, edota gaurko gazteriak jateko orduan hartu duen ohitura anglosaxoniarra. Joera horiek guztiek elikadura osasuntsu baten oreka urratzeko arriskua dakarte. Hala ere, eta paradoxa badirudi ere, biztanleria geroz eta gehiago arduratzen da osasunaz eta elikadura da, horren barnean, euskal herritarrek garrantzitsuentzat jotzen dutena. Kirola egitea lotzen dute, ondoren, osasunarekin, eta nahikoa lo egitea, jarraian. Erretzeari dagokionez, ez zaio horrenbesteko garrantzirik ematen, Estatu espainiarreko datu nagusiekin alderatuz gero, behintzat. Emakumezkoak dira, bestalde, elikadura zaintzea garrantzitsuentzat jotzen dutenak, eta, praktikan ere osasuntsuago jaten dute hauek. Izan ere, emakumezkoek, oro har, gizonezkoek baino esne, jogurt, fruta, barazki eta arrain gehiago eta haragi zein hestebete gutxiago kontsumitzen dute. Etxetik kanpo, gainera, gizonezkoek baino gutxiagotan bazkaltzen dute emakumeek. Horregatik guztiagatik esan daiteke, Mercé Vidal dietistaren hitzetan, emakumeak, oro har, gizonak baino hobeto elikatzen direla, eta hala baieztatzen dute Omega 3 Institutuak elikadurari buruz egin berri dituen inkesten emaitzek ere. Baina, ohiturak aldatzen ari direla ukaezina den arren, Araba, Bizkaia, Gipuzkoa eta Nafarroako hamar etxetik seitan emakumea da oraindik sukaldearen ardura duena. Mercé Vidal, dietista eta Omega 3 Institutuko bozeramaleak atzo prentsaurrekoan adierazi zuenez, «gaur egun, emakumeak etxetik kanpo lan egiten duen kasuetan ere honek jarraitzen du oraindik etxeko elikaduraren arduradun izaten, baita gizonezkoak otordua prestatzen duen kasuetan ere». Horixe izan daiteke, hain zuzen, elikadurari ematen dioten garrantziaren arrazoia. Etxekoandreak dira, gainera, ongien elikatzen direnak, inkestak jasotzen duenez. Sukaldeari dagokionez, deigarria da, Juan Diez Madrilgo Unibertsitate Complutenseko Soziologia katedradunak zuzenduriko azterketak jasotzen duenaren arabera, jatorduak prestatzen igarotzen den denbora urria. Izan ere, Araba, Bizkaia eta Gipuzkoako herritarren % 30ek ez duela sukaldean batere denborarik pasatzen adierazten du. Are gehiago nafarren kasuan, %45 baita sukaldean ez dela batere aritzen adierazten duena. Halere, %27k bi ordu edo gehiago pasatzen ditu egunean janaria prestatzen. Otartekoa, hain txarra ez Bazkaria prestatzeko denborarik ezean, otartekoa hartzen dute gehienek otordu egokiagoaren ordezkari gisa, %26k, hain zuzen. Ez da, halere, otartekoa ordezkaririk okerrena, osagai egokiak hautatzen badira eta gainontzeko jatorduak behar bezala egiten badira. Izan ere, Vidal dietistak adierazi zuenez, «nutrizio aldetik otartekoak ez dira txarrak, are gehiago, oso onak izan daitezke». Otartekoa bazkaltzen duen pertsonak behar bezala elikatuta egon nahi badu, «oso ondo gosaldu behar du, normalean egiten ez dena, eta modu orekatuan afaldu». Baina afaria ere ez omen da, normalean, behar bezala egiten, gehiegi jan eta batez ere beranduegi afaltzen baita, dietistaren esanetan. Otartekoez gain, frutak, aurrez prestaturiko janariak eta entsaladek ordezkatu ohi dute etxeko bazkaria; baita tabernetako menuak ere. Etxetik kanpo bazkaltzeko ohiturari dagokionez, nabarmen handitu da joera hori azken urteotan. Omega 3 Institutuak elkarrizketatu dituenen artean, senideekin elkartzeko asmoz bazkaltzen dutela argudiatzen dute gehienek eta gizarte erlazioak hobetzeko, ondoren. Horiek, halere, asteburuetan edota noizean behin bazkaltzen dute taberna edo jatetxetan. Etxetik kanpo egunero bazkaltzen dutenen kopurua ere asko gehitu da garai hauetan eta, nola ez, lana da horren arrazoia. Bestalde, ezkongabeek ezkonduek baino gehiago bazkaltzen dute tabernetan. Ildo honetan, dietistak adierazi zuenez, «oso zaila da etxetik kanpo sarritan bazkalduz gero dieta orekatua izatea; gainera, ezin dugu jakin zein koipe mota jaten ari garen, ez dakigulako zein oliorekin prestatzen den janaria». Etxeko sukaldean ez aritzearren aurrez prestatutako jakiak ere erabili ohi dira egun, nahiz eta euskal herritarrak ez diren oso zale. Inkesta egin zaien pertsonen %8k adierazi du janari mota hori sarri erabiltzen duela, %33k ia inoiz ez ditu jan eta %42k ia inoiz ere ez. Juan Diez soziologoak jasotako datuek baieztatzen dutenez, gazteak dira, ikasleak batik bat, prestatutako jakien kontsumitzaile nagusiak. Nagusien %88k, berriz, «guztiz baztertzen ditu janari horiek». *