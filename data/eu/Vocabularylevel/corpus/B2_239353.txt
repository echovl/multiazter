Docutec Gedarta eta euskal azentua Herenegun (martxoak 21) Euskadi Irratiko Faktoria saioan Gedarta izeneko entzule batek bere iritzia emateko egin zuen deia entzun ahal izan nuen, goizeko 11:00etako albisteak baino lehen. Gedartak asmo onez gomendatzen zuen Euskadi Irratian euskal abizenak «euskal ahoskeraz» eta «euskal azentuz» esaten saiatu behar genukeela, esate baterako «Etxéberria» esanez eta ez «Etxeberría». Gedartaren kontu honek denboran atzera eraman nau, ni neu nerabea nintzen garaira, eta kontu berbera lagun artean nola tratatzen genuen gogorarazi dit. Guk ere, euskal abizenak euskaraz eta euskal azentuz ahoskatu behar zirela pentsatzen genuen, baina funtsezko gauza bat ahazten zitzaigun: euskal azentua ez da bakarra, asko baizik. Adibide ezaguna da «zertarako» hitzarena: mendebaldean, «zertaráko» diote askok; erdialdean, «zertárako» eta ekialdean, «zéndako/zértako». Hiru horietako zein hartu beharko genuke? Gedartari agian ahaztu zaion beste kontu bat da, mendebaldeko euskal azentua oso dela gaztelaniazkoaren antzekoa, eta Nafarroa ekialdekoa bere inguruko garai bateko erromantzeena bezalakoa. Bukatzeko eta «euskal ahoskerari» dagokionez, beste gogoetatxo bat: nik bigarren abizena «Luzuriaga» dut eta beti ahoskatzen dut «(nire) euskaraz» z hori. Mendebaldean, ordea, euskaldunek «Lusuriaga» ahoskatzen dute, «(euren) euskaraz». Esan beharra daukat, honen harira, niri neuri mila aldiz arrotzagoa egiten zaidala «Lusuriaga» hori, gaztelaniaz ahoskatutako «Luzuriaga» baino. Ez dago euskal ahoskera edo euskal azentu bakarrik eta, horregatik, nork bere erara ahoskatu behar lituzke abizenak, euskaldunari —horretan ere— zama eta kezka berri bat erantsi gabe.