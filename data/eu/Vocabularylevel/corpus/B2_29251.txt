Docutec Gabonak ate joka, poltsikoak dardarka Familia bakoitzak 900 euro inguru gastatuko ditu aurtengo gabonetan, EKAren arabera; erosketak aurreratzeko eta kontsumo irrazionalean ez erortzeko gomendatu dute Jatekoa, edatekoa eta opariak. Horratx Gabonetako mahai jendetsu horiek eusten dituzten hankak. Urtero bezala, kontsumitzaileen elkarteak arduraz erosteko eta gabon sasoiko kontsumismoaren zurrunbiloan ez erortzeko abisua emana dute. Erosketak aurreratzea, erosi behar denarekin zerrenda bat egitea, jendetza izaten den orduetan ez joatea, han eta hemen begiratu eta prezioak konparatzea edota eskaintzekin ez liluratzea. Erosketa onak egiteko aholku baliagarriak izan daitezke, nahiz eta beti ez diren errazak betetzen; are gutxiago kontsumoak derrigorrezko dirudien sasoian. «Nork sinetsarazi zigun familia guztiarentzat Gabon opariak erosita senide guztien arteko harreman ona ziurtatuta zegoela?», galdetu du Irachek, Nafarroako Kontsumitzaileen Elkarteak, gabon garaia ate joka ari den honetan. Bai Irachek eta bai EKAk ­Euskal Herriko Kontsumitzaileen Antolaketak­ deia egin diete herritarrei, «arduraz erosteko, kontsumo irrazionala saihesteko eta beharrezkoak ez diren gastuak ez egiteko». Jostailuak, opariak, familia guztiarentzako bazkari eta afariak, loteria eta astialdiko paseoetako gastuak. Urtean barna diru gehien gastatzen diren sasoien artean dago Gabonetakoa. EKAk berak orain gutxi emandako datuen arabera, batez beste 900 euro gastatuko dituzte familiek aurtengo Eguberrietan, aurreko urtean baino %5 gehiago. Eta askotan beharrezkoak ez diren gastuak eta erosketa txarrak egiten dira garai honetan. Irachekoek nabarmendu dutenez, hori guztiz saihestea zaila den arren, aholku xume batzuk jarraituz gero, samurtu daiteke. Arduraz eta buruarekin erosteko, erosketa onak egiteko eta produktuarekin bete-betean asmatzeko, jendetza dabilen egunetan ez egitea gomendatzen dute adibidez. «Horrelakoetan izaten diren zarata, zalaparta eta presa kutsatu egiten dira, baita erosteko obsesioa ere. Hortaz, ez da komeni egun horietan erosketak egitera joatea». Horrez gain, guztiz gomendagarria da erosi beharreko produktuekin zerrenda bat egitea eta zorrotz betetzea. Gainera, egun lasaietan joanez gero, jende asko ez dabilenean, denda batean eta bestean egoteko aukera izaten da, «eta prezioak konparatzea benetan garrantzitsua da», nabarmendu dute EKAkoek. «Urteko edozein garaitan prezioak konparatu behar badira, are gehiago Gabonetan, prezioek nabarmen egiten baitute gora». Garai horretan eskaintza dezente izaten dira, «bat ordaindu eta bi eraman» modukoak asko. «Ez liluratu eta itsutu eskaintza horiekin eta kalkulatu ea eskaintza ona den, ea produktuak banaka erosita baina merkeagoa ote den eskaintzaz baliatzea», adierazi dute. Iraungitze data ikustea ere oso garrantzitsua da. Kontuan izan behar da, batez ere, saltokietan goiz samar agertzen diren Gabonetako ohiko produktu horiekin. «Ontziratze data eta iraungitze data begiratu beharra dago, gertatu izan baita produktu horiek aurreko urtekoak izatea». Etiketak ondo aztertzeko ere gomendatu du Irachek. «Produktuaren konposizioa eta ondo mantentzeko aholkuak argi eta garbi agertu behar ditu etiketak», zehaztu dute. Prezioekin ere begiak erne izateko gomendatu dute. «Salmentako prezioak ordaindu beharreko kopuru osoa zehaztu behar du, karga eta zerga guztiak barne hartuta». Euskal Herriko Kontsumitzaileen Antolaketakoek erosketa batzuk aurreratzea eta zenbait produktu izoztea gomendatu dute, «ondo izoztuz gero, ez dutelako kalitaterik galtzen». EKAren esanetan, guztiz gomendagarria da hori egitea, «kasu askotan 15 eguneko epean %50 igo baitaiteke zenbait produkturen prezioa». Hartara, bildoskia, bisigua, krustazeoak eta moluskuak, esate baterako, aurretik prezio onean erostea eta ondoren izoztea aukera ona izan daiteke EKAren hitzetan. Eta izoztutako produktuak erosterakoan ere tentuz ibili beharra dago. «Gogoratu desizoztutako produktuak dauden hozkailuek zero azpitik 18 graduko tenperatura izan behar dutela eta ontziek egoera onean egon behar dutela». Erostera joatean prezioa eta produktuaren egoera ez ezik, saltokietako erakusleihotan nola dagoen kontuan hartzearen garrantzia nabarmendu dute. Arrain freskoaren kasuan, esate baterako, ez da batere komeni eguzki izpiek zuzenean jotzea eta baimendutako sistemaren batekin babestu beharra dago arraina. Eta harategietan, berriz, haragiaren kategoriak eta prezioak begi bistan egon behar dute. Arraina, haragia, arropa edo jostailuren bat erostera joanda, sekula ez da ahaztu behar faktura edo ordanagiria gordetzea, gerora erreklamazioren bat egin behar izanez gero, derrigorrezkoa da-eta hori aurkeztea. Gainerakoan, zerbait erosi aurretik bi aldiz pentsatu eta gogoratu: poltsikoak dardarka uzteak ez du ziurtatzen etxeko mahaiaren bueltan gozotasuna izango denik.