Docutec Olentzero frantsesez? Bitxikeria bat gertatu zen Eguberriko oporretan, Angeluko BAB2 merkatal zentroan. Olentzerok ipuinak kontatu zituen han, batzuetan euskaraz, batzuetan (gehienetan) frantsesez. Euskarak Ipar Euskal Herrian bizi duen egoerak gogoeta eta kezka bereziak eragiten ditu. Angelun euskara osoki marginala da. Baiona, Angelu eta Miarritze nagusiki erdaldunak dira, eta euskal kulturaren lekua anekdotikoa da. Eguberriz Papa Noel bazter guztietan ageri da, baina Olentzero-rik ez da ageri. Olentzero BAB2 merkatal zentroan agertzea aitzinamendu bat ote da euskal kulturaren ezagutarazteari begira? Nik uste baietz, dudarik gabe. Olentzero zer den ez dakiten hainbeste haur bada Lapurdi kostaldean non holako gune estrategiko batean Papa Noeli protagonismo pixka bat kentzea bera ez den urrats ttipia. Arazoa sortzen du Olentzero frantsesez mintzo dela ikustean. Aitortzen dut Olentzero BAB2n ipuinak kontatzen arituko zela entzun nuenean halako zerbait sentitu nuela. Olentzero BAB2n, biziki ontsa! Olentzero frantsesez? Nora goaz? Iparraldeko gehiengoa erdalduna izanik, gehiengo horrengana joateko bidea ote da Olentzero frantsesez mintzatzea? Bide arriskutsua da, baina ez da aterabide erraza. Erdaldunak euskal kulturara erakartzeko euskal kultura frantsesez eskaintzen hasi behar ote dugu? Euskara irabazle aterako da ala galtzaile? Beharbada, eztabaida hori ez zen sortuko Olentzero mutu egon balitz BAB2n. Olentzero han izateagatik bakarrik poztuko ginen, Iparraldeko balkoietatik zintzilik hainbeste Papa Noel ikusi ondoan. Beti galdetzen zaio euskaldunari besteengana irekitzea, inoiz ez erdaldunari euskararengana urratsak egitea. Agintari politikoek euskal kultura erdalduna nahi lukete. Haien bidea segituz, euskarazko euskal kultura gero eta marginalagoa bihur daiteke. Ez da erronka ttipia. Euskara hain egoera larrian dagoen lekuan euskal kultura nola sustatu euskaldunak marginal gelditu gabe? Nola erakarri erdaldunak euskal kulturara euskara galtzaile atera gabe?