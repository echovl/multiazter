Docutec Zaharren feria Erretiroaren ordua helduta, orok ez dute berdin erreakzionatzen. Adinarena ere kontu subjektiboa da. Erretiroaren ordua helduta, orok ez dute berdin erreakzionatzen. Batzuek pozik hartzen dute lanari utzi behar izana, eta beste hainbat beldur dira, ordura arte lanari eskainitako orduak beste zerbaitetan erabiltzen jakinen ez dutelakoan. Badira inoiz erretiratzen ez direnak, eta horien artean, multzo bereziki potoloa osatzen dute etxean lan egiten duten emakumeek. Horietako zenbaitek proba gogorra jotzen dute gizonen erretreta, urtetako bizimodua aldatzera behartuak sentitzen baitira. Bati baino gehiagori entzun diot kexu: gizon jubilatu berrien presentziak destorbu egiten omen die. Urrunaldiek elkarrekin pasatako denborak adina eusten diote batzuetan elkarbizitzari. Hori guztia etorri zait burura, BEC erakustazokan adinekoei eskainitako feria egin dutela aditzean. Hori, eta beste zenbait gauza ere. Esaterako, negozio ederrek adinik ez dutela, gero eta gehiago adinaren arabera neurtzen gaituztelako, bizitzaren merkatuan. Kutsu merkantilista hauteman diot zaharren feriari, gaztetasuna betiko balitz bezala guri saltzen saiatzen direnek erakutsitakoaren parekoa. Eta feria horren harira, aita zenaz oroitu naiz, haren pozaz erretiroa hartzerakoan, eta haren hitzez, jubilatuen etxean izena eman behar al zuen galdetu genionean. «Zertarako? erantzun zigun Zer egitekorik dut nik zahar horien artean, kartetan?». Feriakoek sinetsi edo ez, adinarena ere kontu subjektiboa izan daiteke.