Docutec Tabakorik Gabeko Munduko Eguna Osasunerako Mundu Erakundeak Tabakorik Gabeko Munduko Eguna antolatzen du. Bost milioi pertsona hiltzen ditu tabakoak urtean, eta 15 urte barru hamar milioi izango dira. EAEn 2.500 lagun hiltzen ditu urtero. Hego Euskal Herriko bi osasun zerbitzuak tabakoaren kontra egiten ari diren ahalegina goraipatu zuen atzo Gabriel Inclan Gasteizko gobernuko Osasun sailburuak. Urtean 5.600 pertsonak uzten diotela erretzeari nabarmendu zuen Inclanek. Datua Espainiako osasun agintariek emandakoekin alderatu zuen, eta Hego Euskal Herrian erretzeari uzten diotenak gehiago direla esan zuen. Araban, Bizkaian eta Gipuzkoan, herritarren %26 inguruk erretzen dute Europako batez bestekoa %30ekoa da. Kopurua gutxitzen ari da 18 urtez gorako gizonezkoen artean eta, lehen aldiz, emakumeen artean. Tabakoa garestitzearen alde mintzatu zen Inclan, erretzen hasteko adinak bere horretan jarraitzen duelako. Gazteen artean tabakoaren salneurria da erretzeari uzteko arrazoi nagusia, sailburuaren arabera. Hiru herrialdeotan 2.500 pertsona hiltzen ditu tabakoak urtero, esan zuenez. Adituek atzo Bilbon zabaldu zutenez, erretzaile ez diren 300 pertsona hiltzen dira urtean Hego Euskal Herrian, besteen kea arnasteagatik.    