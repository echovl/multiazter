Docutec Nazioarteko zuzenbidea eta Irakeko gatazka EHUko nazioarteko zuzenbide publikoko irakasleak Irakeko gatazkaren legetasun alderdia aztertzen du. Nazio Batuaren arauen arabera gerra krimena dela ondorioztatzen du. JUAN SOROETA LICERAS / AEBek, Britainia Handiak eta Espainiak Iraken aurka martxan jarri duten gerraren lehenengo biktima zibilen irudiak iristen hasi zaizkigunean, komeni da gogoratzea gerra honen legezkotasunari buruz azaleratzen diren hainbat arazo. - Nazio Batuetako Gutunaren arabera (2.4. artikulua), ezin da indarrik erabili Segurtasun Kontseiluaren baimenik gabe. Salbuespen bakarra Gutunaren 51. artikuluak onartzen duen legezko defentsa litzateke, hain zuzen ere, duela hamabi urte gertatu zen bezala. Kasu horretan, Irakek indarra erabili zuen Kuwaiteko lurraldea okupatzeko. Segurtasun Kontseiluaren ebazpen baten ondorioz, nazioarteko komunitateak legezko defentsa kolektiboa erabili zuen Irak Kuwaitetik kanporatzeko. Iraken aurkako gerra legezkoa izan zen, alegia; Iraken portaera berriz ez. - Nazioarteko zuzenbideak, defentsa legezkoa dela erabakitzeko, ezinbesteko baldintza hau exijitzen du: aurretik gauzatutako eraso armatu bat egotea eta indarra, hain zuzen, horren kontra erabiltzea. Beraz, argi eta garbi, legezko defentsa prebentiboa debekatzen du. Oraingo honetan, ez da Iraken aldetik inolako erasorik egon; beraz, nazioarteko koalizioak ezin du legezko defentsa argudiatu bere ekintzaren legezkotasuna defendatzeko; legez kanpo ari da. - Egia da azken urteotan Segurtasun Kontseiluak hainbat ebazpen onartu dituela, Iraki desarmatzeko obligazioa ezarriz. Hala ere, ebazpen horiek ez dute baimentzen indarra erabiltzea desarmatzeko obligazio hori betearazteko. Estatu eratzaileek Segurtasun Kontseiluaren 1441 (2002) ebazpena aipatu dute erasoa justifikatzeko. Baina ebazpen horrek zera bakarrik ezartzen du: desarmatzeko obligazioa ez betetzeak, ondorio larriak ekarriko dizkiola Iraki. Gainera, aipatu desarmatzeko obligazioak betetzen edo urratzen ote diren eta horren ondorio larriak erabakitzeko ardura Segurtasun Kontseiluak bakarrik du. Organo horrek Iraken kontra indarra erabiltzeko esanbidez baimenik eman ez duenez, estatu eratzaileak Gutunaren 2.4. artikulua urratzen eta, zalantzarik gabe, agresioko krimena egiten ari dira. - Gerra hau 1990ean gertatu zenarekin alderatzen badugu, honako ondorio hau adierazi daiteke: AEBek, Britainia Handiak eta Espainiak legez kanpoko agresioko gerra egiten ari dira; Irak, bere aldetik, Nazio Batuetako Gutunaren 51. artikuluak onartzen duen legezko defentsa erabiltzen ari da. Orduan, nazioarteko koalizioaren portaera legez kanpokoa da; Irakena berriz ez. - Egoera horretan, Espainiako gobernuak eraso militarrak egiteko laguntzarik ematen badio, erantzule izango da ere nazioarteko zuzenbidearen arabera. Beste alde batetik, Europako Batasunaren Tratatuak agintzen duenez, Europako Batasuneko kideak aldi berean Segurtasun Kontseiluaren kideak badira, modu bateratuan aritzeko obligazioa dute; argi dago, kasu honetan ere Espainiak ez duela xedapen hura betetzen. - Espainiak koalizioan duen partehartzeak ez ditu nazioarteko zuzenbidearen oinarrizko printzipioak bakarrik urratzen, Espainiako Konstituzioarenak ere urratzen baititu. Berez Gobernuari dagokio kanpoko politika zuzentzea (97. artikulua), baina mugak ditu gobernuak jarduera hori gauzatzeko garaian, hala nola nazioarteko tratatuetan onartutako obligazioak errespetatzea, tratatuak Espainiako zuzenbidean integratzen baitira. Tratatu horien artean, Nazio Batuetako Gutuna da lehendabizikoa eta garrantzitsuena (Gutunaren 103. artikuluak lehentasuna ematen die bere xedapenei edozein tratatuenen gain). - Legez kanpoko gerra baten aurrean gaudenez, baieztatu daiteke bertan gauzatzen diren ekintzen artetik asko, benetako gerra-krimenak direla. Horregatik, Estatuaren nazioarteko erantzukizunaz gain, nazioarteko krimenetan parte hartzen duten gizabanakoen erantzukizuna ere exijitu ahal izango da, bereziki parte-hartze hori borondatez eta jakinaren gainean egin bada.  