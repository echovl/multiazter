Docutec Lo salbu eta goxo Bat-bateko heriotza saihesteko pijama berria asmatu dute, espaziorako tekniketan oinarritua dago. Horretaz gain gaitz honi buruzko datuak eta azken ikerketak azaltzen dituzte. Juanma Sarasola/Donostia Haurtxo ttipia sehaskan dago, zapi zuritan bilduta. Ene politta, ene pottolo, egizu lo, egizu lo... Ume txikiek sehaska izaten dute atseden leku. Eta oraindik eremuz franko txikia zaien ingururako lehenbiziko talaia da. Zoritxarrez, kausa ezezaguna duen sindrome baten erruz, batzuentzat hilobi bihurtzen da sehaska. Izan ere, Bat-bateko Heriotzaren Sindromeak (BHS) eraginda milaka haurtxo hiltzen dira urtero. Ezustean. Horri aurre egiteko modu bat aurkitu omen dute, ordea. ESA Europako Espazio Agentziako astronautek espazioan erabilitako pijama berezi batzuk moldatuta umeentzako pijamak egiten hasi dira Belgikan. Umeen onurarako izatea espero dute. Pijama berriari Mamagoose izena jarri diote eta Belgikako Verhaert Design & Development etxea eta Bruselako Unibertsitatea ari dira prototipoa apailatzen. ESA Europako Espazio Agentziaren Teknologia Transferitze Programaren baitan kokatzen da pijama berriaren diseinua. Espazioko bi aplikazioetan oinarritutako teknologia Mamagoose pijamak espazioan astronautengan probatutako bi aplikaziotan du oinarria: batetik, funtzio biomekanikoen grabagailua; bestetik, arnasketa eragiteko pletismografodun jantzia. Pletismografoa odol zirkulazioaren gorabeheren ondorioz gorputz ataletan izaten diren neurri aldaketak neurtzeko aparatua da. Verhaert konpainian Mamagoose-ren ekoizpenaz arduratzen den Stefaan Devolderrek jakitera eman duenez, Bruselako Unibertsitateko Paiva doktoreak izan zuen umeei halako pijama berritzaileak egokitzeko ideia. 1993an Unibertsitate horrek eta Verhaert etxeak arnasketa eragiteko pletismografodun jantzia garatu zuten, espazioko misioetan astronauten arnasketa ikertzeko. Orduan Paivak umeak loaldian zelatatzeko eta espero gabeko heriotzaren ustezko lehen sintomen aurrean alarma jotzeko astronautentzako jantzia moldatzeko ideia izan zuen. Hala, Alemaniako Espazio Agentzia lagun zuela, pijamaren hainbat prototipo probatu zituzten Paivak eta lankideek, Mamagoose modeloa ondu arte. Pijamaren funtzionamendua Devolderrek dioenez, pijamari zein honi lotuta dagoen ordenagailuari hainbat hobekuntza egin dizkiote. «Prototipoaren garapena osatzen ari gara, eta etorkizun hurbilean merkaturatu nahi dugu», zehaztu du. Mamagoose-k bost sentsore berezi ditu bularraldean eta sabelaldean; hiru, umearen bihotz taupadak zelatatzeko, eta bi arnasketaren berri izateko. Sistemak neurketa zehaztasun handia ahalbidetzen du. Sentsoreak oihalari atxikita daude, eta ez dute umearen gorputza ukitzen. Sentsoreak ordenagailu bati lotuta izaki honek jasotako seinaleak prozesatzen ditu. Pijamak ume askorengan probatu dituzte, hainbat ospitaletan eta egoeratan. Emaitzak arrunt itxaropengarriak izan direla jakinarazi dute egileek. BHSk eragindako heriotzak ulertzeko eta eragozteko baliagarria izango dela uste dute ikertzaileek. teoria berria Birus bat izan liteke BHSren eragilea Bonneko (Alemania) Klinika Unibertsitarioko ikertzaile batzuek atzo bertan ezagutzera eman zutenez, zenbait kasutan bederen, birus bidezko infekzioak izan litezke umeen Bat-bateko Heriotzaren Sindromearen eragileak. Alegia, birus bat izango litzateke erruduna. Mediku talde batek ikertutako bost umetatik batengan miokarditisa eragiten duen birus bat atzeman zuen. Hori egin aurretik BHSak jota hildako 60 haurren ehun koronarioaren laginak hartu zituzten ikertzaileek. Orain arte zientzialariek ezin izan zuten aipatu birus hori atzeman; izan ere, birusaren identifikazioa ezin da egin infekzioa gertatu eta bizpahiru egun pasatu arte. Alta bada, birusarekin kontaktuan egon eta ia berehala agitzen da umeen heriotza. Ikertzaileek orain duten jomugetako bat birus mota hori identifikatzea da. Hori eginez gero haren kontrako txerto bat ondu lezakete. Alemanian lehen urtea bete aitzin 500 umetatik bat hiltzen da sindromearen ondorioz; guztira, urtean 600 heriotza izaten dira arrazoi horregatik. Beste herrialde batzuetan, EEBB eta Erresuma Batua kasu, umeen heriotzen lehen kausa da BHS. EEBBetan urtean ia 2.500dik goiti ume hiltzen dira horrela. Bat-bateko heriotzaren sindromea: Galdera franko Bat-bateko Heriotzaren Sindromea (BHS) zergatik gertatzen den ez dakite oraindik medikuek. Itxuraz osasuntsu diren urtebetetik beheitiko umeen artean agitzen da bat-bateko heriotza, lo dauden bitartean. Hainbat arrisku faktore daude. Zer da bat-bateko heriotzaren sindromea? Definizio mediku baten arau, urtebete baino gutxiagoko ume baten espero gabeko bat-bateko heriotza da. Kasu horietan autopsiak ez du agertzen heriotzaren arrazoi argigarririk. Astebete eta urtebete arteko umeengan hirugarren heriotza eragilea da BHS; 500dik bati eragiten dio. Heriotzarik gehienak negu partean izaten dira, eta mutilei gehiago eragiten diete. BHSk jota hildako umearen batez besteko adina lau hilabetekoa izaten da. Zerk eragiten du? BHSren kausa ezezaguna da. Badira hamaika teoria zergatiaren inguruan, baina gaur egun ikertzaileek uste dute faktore ezberdinek eragiten dutela. Umeak sufritzen al du? Ez du iduri umeak sufritzen duenik; heriotza oso bizkor gertatzen da, gehienetan loaldian zehar. Arrisku faktoreak. Ahuspez lo egitea, koltxoi bigunak, amak erretzea edota droga gogorrak kontsumitzea, jaioaurreko artatze pobrea, haurdunaldien arteko tarte motzak, behar baino lehenago jaiotzea, jaiotzean pisu urria izatea, ama oso gaztea izatea... Hauek dira medikuek zerrendatu faktore nagusiak. Eskuarki bigarren umeak lehenak baino arrisku handiagoa izaten du. Aholkuak. BHSren eragina ia erdira jaitsi da medikuek gurasoei umeak ahoz goiti edota saiheska lo egiteko jarreran jartzeko gomendatu zietenetik. Gomendio gehiago ere egin dituzte: ez utzi umea oso bero egoten; umea kerik gabeko ingurune batean eduki; umeari bularra eman—goi aldeko arnasketa arazoak murrizten ditu—; ez utzi umea koltxoi bigunetan, burkoez inguratua edota ardi larruzko koltxoietan.