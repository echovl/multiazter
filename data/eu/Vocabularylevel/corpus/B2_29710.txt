Docutec Aisa bigun gara Inmigraziorako Euskal Plana ezagutu nahi nuke. Are gehiago, uste dut, euskal herritar orok ezagutu beharko lituzkeela plan horren helburu nagusiak. Beharbada, horrela, bazkalondo gutxiagotan aterako lirateke atzerritarrekiko mesfidantzak sortarazten dituen sentimendu xenofoboak. Euskaldunok irekiak omen gara, abegikorrak, bihotz onekoak... eta bigunak ere bai, gehituko nuke nik. Herri bihozbera izateak, ostera, ez du guztiz malgua izan behar duenik esan nahi. Aisa harrera-ikastaroen berri eman zaigu astean. Etorkinak euskara ikastera bultzatu asmoz sortutako ikastaro eta ikasmateriala. Ikastaroa eta ikasmateriala ordainekoak dira (38 guztira) eta euskaltegietara jo behar da berauen berri izateko. Bilbo, Barakaldo, Ondarroa, Ermua, Donostia, Irun eta Gasteizen jarriko da lehenbizi abian, etorkin gehien biltzen dituzten udalerriak direlako. Herri hauetako batzuetan, etorkinen kopurua biztanlegoaren %5era iristen da dagoeneko. Aisa harrera ikastaroaren helburua, etorkinari integratzen laguntzea da, Kultura sailburuordearen hitzetan, «kaletik doazela errotuluetan jasotzen diren hitzak ezagutu eta galduta ez daitezen sentitu. Gainera, hitzez laguntza eskatu edo gauzak nola deitzen diren galdetzeko gutxieneko gaitasuna ere lortuko dute». Eta hori al da guztia? Hau da, gure papera etorkinei kalean mugitzeko laguntza eskaintzea al da bakarrik? Inmigrazioaren Euskal Planaren funtsa ezagutzen ez dudalako izango da baina benetako beldurra ematen didate soltean jasotako hitzok. Ba al dakigu gure herriaren bizitza politikoan zer gerta daitekeen hemendik urte gutxi barru, etorkinak gure herrietako biztanlegoaren %20-25 izatera heltzen direnean? Begiratu al dugu Frantzia edo Holandara, kasu? Aisa lasai gaude. Gure lan erritmoa eta oinarrizko sektore zenbaitetako lan ohiturak aldatzen hasiak dira dagoeneko, etorkinen lan kultura ezberdina delako. Gure industriak ere etorkinekiko malgua izan behar al du? Ez. Eta gure komertzioak? Ezta. Baina azpi-ekonomiak eta lehen eta bigarren mailako sektoreek bai, ala? Eta, aitzitik, gure hizkuntza eta kulturak ere bai? Aisa bigun gara bai, etorkinari aktibo izatea eskatzen dion ikastaroak antolatuz aisa kunplitu dugula uste badugu