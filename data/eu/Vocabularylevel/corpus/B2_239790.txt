Docutec Oporrak, urte osoko lanaren ordaina Geroz eta euskal herritar gehiago joaten da atzerrira oporretan; aurten Salou, Kanariar uharteak, Kroazia, Karibe, Brasil eta Egipto dira jendea gehien erakarri duten lekuak Salou, Costa Brava, Kanariar uharteak, Kroazia, Karibe, Brasil, Egipto... Bidaiak. Aurten ere bidai garaia heldu da. Oporrak hartzearekin batera bidaiak ezinbesteko aukera bihurtu dira euskal herritar askorentzat. Batzuk eguzki bila, besteak herrialdea ezagutzeko asmoz, asko mendi aldera... Urte guztian irabazitako sosak gastatu zalea da jendea. Datuak argigarriak dira: geroz eta gehiago dira oporrak hartu eta etxean geratu beharrean atzerrira joaten direnak. Lekuak nahi adina, eta moduak ere hamaika. Askorentzat irailean ordaindu ezineko balioa dauka azalaren kolore beltzaranak. Bidai agentzietako arduradunak estu antzean dabiltza azken asteotan. Urruti, ondo eta merke. Donostiako Kultour bidaiak agentziako Ekhiñe Mendizabal bidaiarien eskaera horri ahalik eta egokien erantzuten saiatzen da. Eskaintza bereziak, astebeteko bidaiak, eguzkia, ferrya, hegazkina... Tentazio asko daude garai hauetan bidai agentzietan. Moda kontua izan ohi da, eta aurten non ibiliko ote da euskaldun jendea? «Familian doazenak, betiko moduan, Mediterraneo ingurura joaten dira, Salou eta Costa Brava aldera. Izan ere, leku horietan haurrentzat abantailak izaten dira. Gainerakoan Balear uharteak, Kanariar uharteak, Karibe, Dominikar Errepublika, Kuba, Brasil, Egipto... aukeratzen ditu jendeak». Denak ere ez dira aukera txarrak. Baionako Tomas Cook agentziako arduradunen esanetan, aurten ez da aldaketa handirik izan hautuan. Gehienek Meditarraneo ingurua hautatu dute oporraldia pasatzeko, Tunisia, Grezia edo Maroko. Hala ere, Ameriketara ere salto egin dute batzuek. Hauen artean Dominikar Errepublika eta Mexiko dira gehien gutiziatzen diren jomugak. Tomas Cook agentziako arduradunen esanetan, Asiarako eskariak nabarmen egin du behera, azken aldiko atentatuen eraginez. Asia. Batzuen esanetan gainbehera eta beste batzuen irudiko arrakasta iturri. Eroski bidaiak agentzian lan egiten du Nekane Lopezek, eta berak berrikuntza nagusi bat antzeman du aurten. «Praga, Budapest, Egipto, Tunisia... Horiek guztiak betikoak dira, baina aurten Txina da berrikuntza nagusia. AirEuropak hegaldi bat atera du Madriletik Shangaira zuzenean joateko. Orain arte Txinak ez du indar handirik izan, baina orain Txinako politika aldatzen ari dela baliatuta, hemengoak hara eramateaz gaiz, turista txinatarrak erakartzeko lanean ere ari dira». Euskal Herritik kanpora aterata mundua handi samarra da, eta Lopezek onartu duenez, batzuk larri antzean ibiltzen dira nora joan erabakitzeko. «Jende asko etortzen da galduta. Ideiaren bat edo beste izaten dute, telebistan eta aldizkarietan lekuak aukeratuta etortzen dira, baina bidaia kulturalen kasuan, batez ere, oso erraza da euren erabakia egun batetik bestera aldatzea». Batzuk eguzki bila, besteak bidaia kulturalen eskean Urte osoan udako bidaian pentsatzen arituta, ez du erraza izan behar 15 egunetan zer ikusi nahi den erabakitzea. Euskal Herrian hondartza badago, mendia ere bai, basorik ez da falta, mendi irteerak egiteko askoz leku aproposagorik ez da egongo. Urte osoan hori guztia eskura izanda, udan zer egin? Mendizabalek atera du jendeak erabaki ohi duenaren argazkia. «Askok hasieratik esaten dute eguzki bila joan nahi dutela, hondartzak dauden lekura. Kanpora joaten direnen erdia osatzen dute hauek. Gainontzekoek herrialde batera joan bai, baina inguruko lekuak ere ezagutu nahi izaten dituzte. Azken hauek, normalean, Europako zirkuitoak aukeratzen dituzte, Alemania, Italia, Grezia...». Eta gastua? Zenbat gastatu ohi dugu udako bidaietan? «Europako leku guztiak, zuzeneko hegaldiak edukiagatik, oso garestiak dira. 600-900 euro inguruan dabiltza bidaia horiek. Mediterraneora bidaia 300-400 euro azpitik ateratzea zaila da. Ekainean, uztailean eta irailean Mallorcarako bidaiak 400-500 euro inguru balio du, eta, noski, abuztuan begiratzen hasiz gero, 100 edo 200 euro igotzen da kostua». Eroski bidaietako prezioak dira horiek. Azken orduko eskaintzak, askoren aukera Azken egunera arte eskaintzen zain egotearekin tematuta egoten dira batzuk. Aurten, ordea, aukera hori urri samarra izango delakoan dago Lopez. «Jende askok urtarriletik bidaiak hartuta dauzka . Oso epe laburrerako eskaintzak iristen ari dira aurten». Baionako bidai agentzian kontrako joera antzeman dute hala ere. Lehen, Lapurdi, Nafarroa Beherea eta Zuberoako herritarrek oporraldiak pasatzeko aitzinetik erosten zituzten txartelak. Orain, aldiz, azken uneraino itxaroten dute. Izan ere, haurrek uztailaren 7a aldera hartzen dituzte oporrak, eta bidai agentziek ordura arte itxaron behar dela diote. Lehenago edo geroago, baina bidaiatu. Beharra bihurtu da askorentzat bidaiatzea. Mendizabalek hainbeste bidaiatzearen sekretua argitu du. «Gaur egun Europara baino gehiago joaten da jendea beste kontinenteetara. Azken batean, Kariben astebete pasatzea merkeagoa da Europara bidaiatzea baino. Askok urteko irabaziak batu eta Mali, Yemen, Tibet edo antzeko bidaiak aukeratzen dituzte». Batzuentzat uztailean Tourra izaten da sakratua. Beste batzuentzat, berriz, urrutira egindako bidaia. Ahalaren eta beharraren arabera egingo du bakoitzak hautua. Aukera, behintzat, zabala da.  