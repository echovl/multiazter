Docutec Abade eske nator Heriotzaren aurrean erritoak orain arte Elizan egin izan dira. Errito laikoak nola egin ez dakigu eta egileak errito horiek bideratuko dituzten "abade" laikoak eskatzen ditu. IÑIGO ARANBARRI / Hasiak dira euskal herrietako zenbait udal bertako biztanleen azken borondateak biltzen. Eutanasia hitza gehiegi aireratu gabe, duintasunez hiltzen laguntzea du, berez, helburu zerrendak. Hots, administraziotik babestea etsipena emandako gaixoen sufrimendua arintzeko neurriak. Zerrenda osatzen hastea da lehenbiziko urratsa. Eta horretan behintzat, beste hainbat arlotan bezala, aurrera goazela begitantzen zait. Orain hurrengoan, lagun baten azken agurrera gonbidatu ninduten. Alferrikakoa zukeen heriotza duinaren zerrendan egotea. Auto baten barruan hil zen, lanera zihoala. Bere azken borondatea bete nahian, zerraldoa ez zen elizan sartu. Jendea ere borondatez bildu zen horretarako propio eskatu zen frontoian. Honek gitarra jo zuen. Hark poema bat irakurri. Herriko dantza taldekoek, oin jolasez agurtu zuten. Hurbilagokoen hitzak, begiak beteta hartu genituen. Loreak eta malkoak. Gero, hilerrira bidean galdu zen ehortz-etxeko auto luzea. Ez da hileta zibilena nobedadea gure herrian. Euskara irakasleok, askotan bere obran sartzeko gaitasunik ez eta, anekdota honexekin betetzen dugu Agosti Xahorekikoa, honetan ere aitzindari, Baionako hilerrian. Eibarren badago euskal sozialismoari lotu beharreko usadio bat, abade laikoarena. Bidezkoa da. Elizako partaide izan ez denari azken agurra emango dion figura da azken batean. Erritual zibil bat, alegia. Azken borondatearen zerrenda, izatezko bikoteen erroldak... dudarik gabe, astiro-astiro, aurrera goaz eskubide zibilen garapenean. Baina nago oraindik hankamotz gabiltzala hileta zibilaren kontu honekin. Esan ahal zaigu orain arte bezala segi dezakegula geure «omenalditxoak» muntatzen, batzeko horretarako hildakoaren lagun artista eta titiriteroak, ez dagoela arazorik, agur koloretsuak gertatzen direla... Baina eskubide bada, uste dut pentsatzen ere hasi beharko dugula, eta ez dakit udalei dagokien, ala diputazioei, ala gobernu gorenago edota Udalbiltzari, administrazioak ezkontzetan legez, gutxieneko bermea eskaintzea azken agurrean laguntzeko, asko baitira, ez lagun musikorik, ez poetarik, ez dantzaririk, eta beharbada etxetik urrun daudelako, gertuan senitartekorik ere ez duten etorkizuneko omenduak.    