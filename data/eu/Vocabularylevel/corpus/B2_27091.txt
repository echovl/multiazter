Docutec Klonikoen gizarterantz Kalea da hiri-modaren ispirazio iturria, eta kale hori gero eta antzekoagoa omen da hiri guztietan. Uniformizazio eta homogeneotasun prozesu beldurgarrian sartu garela diote adituek. EIDER JAUREGI/ERREDAKZIOA «Lanerako, paseatzeko, familiarekin ateratzeko eta abarretarako janzten diren hezur-haragizko gizon emakumeen eguneroko bizitzan oinarritzen da hiri-moda. Moda kontzeptu antiestetizista da, ikusteko atsegina izateaz gain, soinean eramateko egiten baita, eguneroko egoera arruntetan edertasunez inguratzeko, alegia» horrelaxe definitzen du hiri-modaren kontzeptua Nafarroako Unibertsitateko Filosofia Saileko irakasle den Montserrat Herrerok. Modelo, izen handiko diseinatzaile eta hemengo zein hango pasarelen ondotik, moda kontzeptu berri bat sortu da: hiri-moda, modan jarri da, izan ere, azken garaiotan. Hiri-moda kalean inspiratzen den moda da, eta hiri bakoitzak hiri-moda berezia duela ere esaten da. Fenomeno sozial gisa bataiatu dute modaren mundua ezagutzen duten diseinatzaile, kazetari, soziologo, filosofo eta abarrek, eta egungo gizartean duen eraginari buruzko lehen tesiak ere oraintxe hasi dira kaleratzen. Erreferenteak Kalea da diseinatzaileen inspirazioa eta telebista, berriz, -salbuespenak salbuespen- jendearen erreferentea. Fenomenoa aztertzen dutenek homogeneotasun edo berdintasunerako joera beldurgarria dagoela diote: ia konturatu ere egin gabe gero eta antzekoago janzten gara guztiok. XXI. mendeko gizakiak horixe erabaki omen du. Eta kiroletako arropa edo kirola egiteko balioko lukeela dirudien janzkera da egungo joera nagusia, bai ehunetan baita estiloan ere. Berdintasun horren baitan, hala ere, bada oraindik hiri arteko hiri-modan ezberdintasunik. Uniformizazio bidean hiri bakoitzak bere estiloa duela ez dago ukatzerik. Zara denda kate ezagunak, esate baterako, ez du gauza bera eskaintzen hiri guztietan, lekuan lekuko gustuetara moldatzen ditu bere saltokiak. Estatu iparraldean, adibidez, arropa ilunagoa jartzen da Levante aldean baino. Montserrat Herrerok ondoko iritzia du kontu honi buruz: «Euskal Autonomia Erkidegoan zuzentasunez janzten da, eta Bartzelonari dagokionez, adibidez, snobagoa dela esango nuke. Nafarroako ezaugarriren bat esatekotan, berriz, batere ez arriskatzea aipatuko nuke». Horregatik, hiri-moda hiriaren beraren isla edo aurkezpen txartel ere bihurtu dela defendatzen dute adituek, eta janzkerak ingurunearen diseinu nahiz espazioaren antolaketan ere zerikusia handia izan duela gaineratzen dute. Moda historialariek -Inmaculada Urreak, kasu- XX. mendean kokatzen dute hiri-modaren sorrera, baina inor ez da ausartzen noraino iraungo duen esaten nahiz iraungitze data bat jartzen. Antimoda Modaren itzalean bada gizartean indarra hartzen ari den beste fenomeno bat ere: antimodarena, alegia. Hiri-modaren barruan kokatzen dute adituek espresio berezi hau, beste estereotipo bat bezala, hain zuzen ere, eta izenak kontrakoa adierazten duen arren modaren ondorio logikotzat dute, gainera. Antimodaren jarraitzaileak konbentzionalitatearekin apurtzea dute helburu, eta estilo propioa aurkitu nahi izaten dute norbere identitatea aurkitzeko bidean. Konbentzioei aurre egin behar horretan baina, modaren biktimak bezain biktima bilakatu ohi dira, askotan oso zaila baita etengabeko berrikuntzan aritzea. Aipagarria da, gainera, egungo hiri-modaren barnean merkatuak kontra-kultura itxuraz datorren oro barneratzeko joera duela, eta irizpide konbentzionaletatik kanpo sentitzen direnek erraz jotzen dutela estilo horretara hori ere hiri-modaren barnean dagoela konturatu gabe. Duela hamabost egun inguru -urriaren 24 eta 25ean- hiri-modari buruzko kongresu berezia egin zen Iruñean. Nafarroako Unibertsitateko areto nagusian gai honi buruz hausnartu, eta zenbait kontzeptu argitzeko bildu ziren Purificación García eta Joaquím Verdú diseinatzaileak, Canal Estiloko produktorea, Agatha Ruiz de la Pradaren Zuzendari Nagusia zein gaian aditu diren hainbat arkitekto, historialari, filosofo, soziologo eta hiri-modaz interesaturiko beste hainbat pertsona, oro har. Ondorio nagusiak Kongresuaren amaieran honakoa izan zen ondorio nagusia: merkatuaren munduak gehiegi baldintzatzen duela modaren mundua. Erronka nagusia moda desinteresatuagoa egitea litzateke; hau da, pertsonengan gehiago eta merkatuan gutxiago oinarritzen dena, hain zuzen ere. Kongresuan parte hartu zuten adituak kontsumitzailearen jarreraz ere aritu ziren, halaber, eta hainbat kontutan ados jarri ziren: lehena eta nagusia erosleak orain duena baino askoz ere exijentzia handiagoa izan behar duela; kontsumitzaileak askoz ere zorrotzagoa izan behar du aukera egiteko garaian. Helburu hori lortzeko irizpide egokiak finkatzearen beharraz hitz egin zen, eta gai hauetaz gehiago irakurri eta gustu zein gizabidea heztea beharrezkoa zela ondorioztatu zuten parte-hartzaileek. Gauzak honela, berdintasunaren gizartean gaudela diote adituek eta modaren baitan sortu den adierazpide nagusiak -hiri-modak- guztiz berdinduko gaituela azkenean munduko alde bateko zein besteko gizakiak. Janzkeraren bidetik iritsiko ote da, bada, gizartearen klonifikazioa?