Docutec Morboaren zurrunbiloan Azken asteotan, goizero, komunikabide guztietan, berri lazgarrien erakusketa jasangaitza eskaini digute. Gogora dezagun horien atzean aginte eskuduna dagoela. Zuhur jokatu behar dugu, hainbeste polizia sartzen baitzaigu gure bizitzan. Ez du zerikusirik tragedia grekoarekin. Alegia, besteen zorigaitzaren xehetasunik latz eta itsusienen jakin-minak eta haiekin gozatzeak ez du inolako zerikusirik katarsiarekin, ez eta kristauen halamoduzko errukiarekin ere. Jakin-min gaixobera da. Berekoikeria zitala. Kontakatiluen esamesa gaiztoak. Berriketa doilorrak. Azken asteotan, goizero, komunikabide guztietan, berri lazgarrien erakusketa jasangaitza eskaini digute. Hondarribiako nerabe baten suizidioa, bi polizia emakumezkoren heriotza espetxetik irten berria zen bortxatzaile psikopata baten esku, Japoniako zazpi gazteren suizidio kolektiboa edo bikotekideek jipoitutako edo hildako emakumeen eguneroko kronika dira prentsako titularrak bete dituztenak. Tertulietan oka eragiteraino jorratzen dituzte gai horiek. Errepikatu egiten dira familiako bazkalostean, lantegiko kafe garaian edo bulegoetako atsedenaldietan. El Caso merkatuko egunkaririk zabalduena zen garaira itzuli ote gara? Orduan bagenekien, gertakarien egunkari hura, sentsazionalista, hori-horia, kontzientzien kontsolagarria zela, lasaigarria, miseria orokorraren erdian jendeari nolako zortea zuen konbentzitu beharreko garaian frankismoan, zoritxarrik handienak besteei gertatzen baitzitzaizkien. Nolabaiteko lasaitua hartzen dugu zorigaitza «besteek» jasaten dutela ikustean. Hondarribiko kasuan, adibidez, irakurri eta entzun dudan guztia gorabehera, ez naiz ausartzen benetan zer gertatu den badakidala esaten. Badakit, psikologiako edozein liburuk hala dioelako, begi-bistakoa dena: hainbeste publizitate deitoragarria dela horrelako kasu batean, imitazioak sor baititzake. Ez gaude, inolaz ere, jendaurrean eztabaidatu behar den kasu baten aurrean. Ez da ere onargarria lau haizetara zabaldu den lintxamendua, errugabetasun presuntzioa kontuan hartu gabe, ikerketa zuhurra alde batera utzita, kazetariek ez baitute horrelakorik egin, inondik inora. Eta, hala ere, denok hartu dugu parte, denok entzun ditugu sententzia kategorikoak, gaitzespenak, eta gure nerabezaroko oroitzapen zaharrak proiektatu ditugu oso pertsonala, pribatua eta delikatua den istorioan. Ez dut Hondarribiko gertakari tristea komentatuko. Hasteko, hainbeste tertuliazalek eta kazetarik ez bezala nonbait, ez dut uste hor gertatutakoaren informazio zehatzik dudanik. Baina galdera bat egingo dut: zergatik orain hainbeste berri tragiko, hainbeste sentsazionalismo, hainbeste zoritxar eta ezbehar? El Caso-ren estiloaz, elkarbizitzaren eta giza jokabidearen ikuspegi poliziala eraikitzen eta zabaltzen da. Gertakari aipagarriak delituak dira. Aktoreak eta protagonistak gaizkileak dira, edota horren aldaerak: desbideratuak, marjinalak, miserableak, hau da, jendearen imajinarioan, epe luzera, kriminalekin nahasten direnak eta zaku berean sartzen direnak. Eguneroko gertakarien irakurketa horretan, gizartea oihana da, non norbanakoek arau batzuk bete behar dituzten (ezbairik gabekoak, garbiak, agintariek ezarritakoak) eta, inork arau horiek urratuz gero, arriskuan jartzen ditu bere edo besteen bizitza, ondasunak, osotasuna, sexualitatea, etab. Gainera, errealitatearen ikuspegi zatikatua da hori, testuingurutik kanpokoa, ez baitu ikertzen ez kausarik, ez diskriminaziorik, ez agintedunen edo boteredunen erantzukizunik. Aitzitik, arau urraketa azpimarratzean, ontzat ematen du, naturala delakoan, indarrean dagoen ordena. Gizarteko kideak gaizkile potentzialak dira. Denok izan gaitezke errudun, eta herritar batek ezohiko ekintza bat ikusten duenean, hau da, susmagarria edo arriskutsua izan daitekeena, poliziari deitu behar dio. Gizakia arriskutsua da, eta bere buruarengandik eta besteengandik babestu behar da (indarrez, poliziaren laguntzaz). Kontatzen dizkiguten ekintza horietan biolentzia nonahi dago: elkartasunik eza konfiantzaren aurretik dago; mesfidantza hobea da jendarteko alaitasun zalapartatsua baino; poliziaz soilik fida gaitezke. Arazoen aurrean, noski, ordena ezartzea da konponbidea; hau da, kontrola, errepresioa, eskuinak hain maitea duen segurtasunaren diskurtsoa, azken batean. Ikuspegi horrek autoritate diskurtsoa eratzen du (Gérard Imbertek azaltzen duenaren arabera), non giza harremanen eta jarreren interpretazio poliziala nagusitzen baita: ez dago lekurik desberdinentzat, ez disidenteentzat, ez istripuentzat; erasoak, kolpeak, krimenak eta legez kanpoko gauzak soilik hartzen dira kontuan. Protesta, disidentzia, arauaren kritika, desbiderapena (homosexualitatea, droga...), edozein arazo agertzen delarik, konponbidea ordena eta legea ezartzea da. Hainbeste gertakari morboz beteta azpimarratzen digutenean, gogora dezagun horien atzean aginte eskuduna dagoela, beti bezain gogor. Zuhur jokatu behar dugu, hainbeste polizia sartzen baitzaigu gure bizitzan. Hala ere, gustatu egiten zaigu bestea erori dela pentsatzea, besteari tokatu zaiola ikustea, eta besteen zorigaitzarekin espantuka ibiltzea!