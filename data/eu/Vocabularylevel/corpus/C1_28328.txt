Docutec Eva, klonazioa eta politika Klonazio terapeutikoa eta erreproduktiboa debekatu edo baimentzeko eztabaidari buruzko artikulua. Egilearen ustez politika nahastu da gaian, eta bereziki, AEB-etako barne politika. ITZIAR ALKORTA, Zuzenbidean doktorea. Lagunduriko ernalkuntzarekin lotutako gaietan aditua Raeldarrek diote Eva ume klonikoa sortu berri dutela, nahiz eta, oraingoz behintzat, ez duten horren frogarik eskaini nahi izan (amaren eta umearen intimitatea babesteko, agi denez). Antzeko zerbait gertatu zen Italian, duela hilabete pare bat, Antinori ginekologoak klontxo bat erditzeko zegoen andrearen berri eman zuenean; orduan ere, ez zen esandakoaren frogarik plazaratu. Egia ote diotena? Jakina da zientzialariek ardiak eta behiak klonatu dituztela dagoeneko. Gizakia ere, ugaztunen familiako animalia izanik (sarritan ahaztu nahi izaten badugu ere), klona daiteke seguruenik. Horren lekuko dira Massachussets-ko Advanced Cell Technology enpresak duela urte bete laborategian sortutako enbrioi klonikoak. Robert Lanza eta bere taldeak egindako esperimentuan emakume baten gorputzeko zelula baten nukleoa hartu eta barrena hustutako giza obulu batean sartu zuten. Ondoren, hazi berezi hura eragile kimikoekin tratatuz, enbrioi arrunta balitz bezala zatitzen has zedin lortu zuten. Ez zuten, ordea, emakume batengan inplantatu, eta handik egun batera hil egin zen. Aurtengo udan, Richar Schutzek (Pensilvaniako Unibertsitateko biologo batek) artikulu interesgarria publikatu zuen Human Reproduction- aldizkarian, non demostratzen zuen, giza enbrioiek, emakumearen sabelean inplantatu bezain laster, oso erraz birprogramatzen dutela bere burua, in vitro hazten direnean baino askoz errazago. Horrekin zera esan nahi digute zientzialariek, giza enbrioi klonatuak emakume baten umetoki eroso batean ipiniz gero, hazten eta bilakatzen has daitezkeela, beste edozein umekik egiten duen bezala. Azken finean, denbora kontua izango da, beraz, ume klonikoen jaiotza ere. Kontua da, gizakiak klonatzeari buruzko iritziak gora-behera, kalte handia eragin diola zientziari Rael-Antinori pareak. Publizitate goseak bultzatuta, zientziaren izen ona laidotzeaz gain, beste ondorio larriagoak ekarriko ditu komediante pare horren ikuskizunak. Izan ere, Eliza Katolikoak eta eskuin muturreko indarrek kanpaina itzela egin dute azken urtean giza klonazioaren aurka; ez bakarrik ume klonikoak egon ez daitezen, baizik eta klonazio terapeutikoa ere debekatzeko eskatuz. Jakina da, laborategian sortutako enbrioi klonikoak hainbat endekapenezko gaixotasun sendatzeko zelula-amak produzitzeko erabil daitezkeela. Nazio Batuen Erakundea izan da klonazioari buruzko azken bataila-zelaia. Estatu Batuak, Espainiak, Filipinak eta Vatikanoak elkar harturik klonazio mota oro debekatu behar zela aldarrikatu zuten bertan, Frantziak, Alemaniak, Britainia Handiak, Suediak eta Belgikak berriz, klonazio erreproduktiboa debekatu bai, baina terapeutikoa ordea legeztatu beharra zegoela defendatu zuten. Emaitza: berdinketa. Urtetako lana zapuztu zuten politikariek aste bitan, jakinik zenbat asti eta izerdi behar den horrelako testu bateratuetara heltzea. Estatu Batuen txanda da orain. Raelen erokeria interesatuek aitzakia ederra eman diote Bush-i klonazioari buruzko ikerketa oro (klonazio terapeutikoa barne) debekatzeko. Izan ere, Bush-ek hautesle katolikoen botoak behar baititu, adituek diotenez, hurrengo hauteskundeak irabazteko. Barne-auzi horren kariaz, klonazioa nazioarteko politikaren negoziazio gai bihurtu da azkenik. Horra, Iparramerikako barne politika eta nazioarteko politika gauza bera direla baieztatzen duen beste gai bat. Hemendik aurrera, beraz, enbrioi klonatuen zelula-amen gaineko ikerketarekin zer gertatuko den jakiteko, zientziaz eta etikaz baino, beste arlo batez aritu beharko genuke: nazioarteko politikaz, hain zuzen.