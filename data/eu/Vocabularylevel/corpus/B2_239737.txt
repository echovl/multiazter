Docutec Ibilaldiaren ajeak Esan dezagun garbi, Ibilaldiaren eta ikastolen aldeko gainerako jaialdi guztien ezaugarri nagusia mozkorraldi eta pasatze masiboa da gaur egun. zergatik ez da dena esaten? Zerbait egin behar da lehenbailehen. KARLOS SANTISTEBAN / Urtero bezala Herri Urratsek hasiera eman zion Senperen ikastolen alde urte osoan antolatzen diren ibilaldiei, eta igandean, Bizkaiko Ikastolen txanda izan zen Durango-Abadiñoko lurretan, elkarri bostekoa eman eta euskararen alde Ibilaldia egitekoa alegia. Laster etorriko dira Araba Euskaraz eta segidan Nafarroa Oinez eta Kilometroak. Ospakizun guztien artean berriena Ibilaldia dugu, eta ospatu eta gero albistegietan eta egunkarietan honelako aipamenak entzun/irakurri ditut: «Antolatzaileek 120.000 lagunen babesa izan zuten atzo, eguraldi traketsari aurre eginez»; «Durangoko kale, bide eta zelaiak jendez gainezka egon ziren»; «Ibilaldiak 120.000 lagunetik gora bildu ditu Durangon euria egin arren»; «Arduradunek oso balorazio positiboa egin dute»... Hau da, balorazioak positiboak dira hedabide guzti-guztietan, ni neuk ez dut kritikarik txikiena ere entzun. Eta hori horrela den bitartean, oker ez banago jende gehienaren artean batere positiboa ez den beste kontu bat dabil ahotik ahora, alkohol kontsumo neurririk gabekoarena alegia (porro eta pastillekin konbinatua). Igandean Bilboko Atxuriko geltokian hartu nuen goizean Ibilaldirako trena. Familiarekin itxaroten egon nintzen bitartean, nasan ehunka neska-mutil zeuden beren hornigaiekin zain, eta ohiko bi litroko kalimotxo botilez gain, ez ziren gutxi bost litrokoak ere zeramatzatenak. Tren barruan, nahiz eta gainezka egon, gaztetxoek ez zuten denborarik galdu eta bidaian bapo freskatu zuten eztarria. Harri eta zur gelditu nintzen/ginen 15 urte inguruko neska batek kalimotxoa edan eta gero motxilatik Martini botila atera eta zurrutada eman zionean, goizeko hamaiketan! Tira, ez dakit desfasatuta nagoen ala, nire ustez, martinia ondo dastatzeko limoiz eta izotzez hartu behar delako den, baina seguru nago jendez gainezka dagoen tren batean botilatik bermuta edateari ekingo banio, denak harrituta begira geldituko liratekeela. Bada, tira, neska hark eta ondoko neska-mutilek begiratu harrituren bat baino ez zuten hartu. Eta bidaia oso luzea ez zen arren, ez zen horretan gelditu, gaztetxoek ondo prestatuta zihoazela erakutsi zuten, eta poltsikoetan zeramaten maria ere erakutsi eta erre zuten.Ibilaldian zehar hainbat ekitaldi eta ekintza mota antolatuta zegoen arren, ekitaldi nagusia zurrut egitea izan zen eta da beti ospakizun hauetan. Botila eta edalontzia hustean datzan kirolean ez dute gazteek bakarrik parte hartzen, jakina, helduek ere bai, eta aitortu ere aitortzen dut ni ere oso kirolgile autoktonoa izan nintzela eta txakolinari heldu niola. Baina, teoriaz behintzat, helduok badakigu geure burua kontrolatzen eta neurritsu izaten, eta gaztetxoek neurria non dagoen ez dakitelakoan nago. Esan dezagun garbi, Ibilaldiaren eta ikastolen aldeko gainerako jaialdi guztien ezaugarri nagusia mozkorraldi eta pasatze masiboa da gaur egun. Lekutan dago, honezkero, euskarari bultzatu nahia! Lekutan dago euskararen erabilera! belarriak adi edonor berehala konturatzen da zein den hizkuntza nagusia, nahiz eta euskaraz jakin. Eta egoera hori den arren, nik ez dut inoiz hitzerdirik ere entzuten gai honi buruz, badirudi tabu dela eta, ikastolen alde denez, dena ondo ikusita eta baimenduta dagoela (Edonork ikus zezakeen zenbat gaztetxo zegoen mozkortuta eta txahala botatzen, eta anbulantziak gutxienez 13 urteko neska bat eraman zuen koma etiliko egoeran, kalimotxoa, vodka eta ez dakit zer gehiago edan eta gero, ikusi nuelako). Aurtengo Ibilaldian 120.000 pertsona egon omen ginen eta, antolatzaileak pozik daude, besteak beste helburu nagusia izaten den dirua biltzea lortu dutelako imajinatzen dut. Baina, zergatik ez da dena esaten? Zergatik ez da saldutako alkohol litroen eta mozkortutakoen berri ematen? Antolatzaileak zergatik ez dira ahalegintzen beste eredu bat bultzatzen eta, behintzat, jaialdien helburua zein den esaten eta gazteei alkoholik ez edateko eta porroen ordez baratzeko porruak kontsumitzeko gomendioa ematen? Nahi izanez gero, hor lan handia dagoela egiteko eta lan handia egin daitekeela uste dut. (Oso ausarta izango litzateke edateko ura eta zapore guztietako zukuak bakarrik ematea eta alkohola debekatzea? Zein da arazoa, diru gutxiago bilduko litzatekeela?) Zerbait egin daiteke. Zerbait egin behar da lehenbailehen. Ez dakit borondaterik dagoen baina.      