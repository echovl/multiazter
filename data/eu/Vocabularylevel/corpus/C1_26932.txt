Docutec TOBIN OR NOT TO BEEN Tobin ekonomilariak asmatutako zerga sistemaren aldeko iritzi artikulua. Zerga berezi honen bidez espekulatzaile handien ekonomia orokorraren gaineko eragin gaiztoak ekidin nahi lituzkete. Mikel Noval eta Julene Gabiola (ELAko kideak) Globalizazio justu eta solidarioago bat defendatzen duen mugimenduaren aurka erabili nahi izan dute orain dela gutxi James Tobini egindako elkarrizketa bat. Izan ere, elkarrizketa horretan, Tobinek, «globalizazioaren aurkako mugimendua bere izenaz baliatu dela, eta ez daukala globalizazioaren aurkako bazter-nahastaile horiekin ezer komunean» esan zuen. Gertatzen ari den globalizazio motaren aurkako mugimendu honen (ez baita globalizazioaren beraren aurkako mugimendua) eskakizunetariko bat, ordea, dibisen transakzioen gaineko zerga baten ezarpena da, dibisen espekulazioa bukatzeko; aipaturiko elkarrizketan, horixe bera dela berak zerga hori proposatzearen helburua esaten du. Zerbait badu, beraz, komunean. Zerga hau Tobin Zerga deitzearen arrazoi bakarra, beronek proposatu zuela 1971n dibisen merkatuetarako zerga da, Keynesen transakzioen gain zerga bat ezartzearen ideia garatuz. Dibisak dira munduan gehien salerosten diren «produktuak». Espekulatzaileek egunean 10.000 aldiz moneta bat saldu edo erosteraino heldu daitezke, salerosketon bidez monetaren balioarengan eragiteko besteko diru masa daukatelarik; monetaren balioa baxu dagoenean, erosi egiten dute, horren balioa igoaraziz, eta igotzen denean saldu egiten dute, horren balioa jaitsiaraziz. Herrialde ahuletako monetak eraso ditzakete, herrialdeotako ekonomiak deuseztatuz. Diru espekulatzaileek kanbio tasaren zifrako komaren atzeko seigarren zifrarekin lortzen dituzte irabaziak; normalean zifra hori oharkabe igarotzen bada ere, 100 mila milioiko moneta salerosketak egitean, zifra horrek bere garrantzia eskuratzen du. Tobin Zerga dibisen eragiketen gain aplikatuko litzatekeen %0,1eko tasa da. %0,1eko tasa hau baxua bada ere, 10 aldiz erosiz, %1 ordainduko litzateke, eta 1.000 aldiz erosiz, %100 ordainduko litzateke, eta, orduan, ia ez litzateke irabazirik geratuko, eta horrela, espekulazioa deuseztatuko litzateke. Hori da guk defendatzen duguna, eta baita Tobinen asmoa ere. Tobin Zerga ez aplikatzearen aldeko zenbait mito daude, baina Halifax Initiative-k erantzun bat dauka guztientzako. Alde batetik, espekulatzaileek zerga ez ordaintzeko bidea aurkituko dutela esan ohi da mito fabrikatzaileen artean. Esan beharra dago oso zaila litzatekeela Tobinena bezalako zerga bat eragoztea. Rodney Schmidt-ek Tobinek proposaturiko zerga hobetzen du, banku artean ematen diren handizkako salmentak zergapetuko lituzkeen zerga bat proposatuz. Finantza sistema mundialak gero eta zentralizatuagoak dira, eta estatu gehienen sistema nazionalen transakzio guztiak elektronikoki erregistratuak daude. Zerga aplikatzen duten gobernuek ez lituzkete aplikatzen ez duten herrialdeen salerosketarik onartuko, eta horrela, paradisu fiskaletan aritzen direnek, adibidez, ezingo lukete ez saldu ez erosi. Kritikoek diote espekulatzaileek zerga saihestu ahalko luketela beraien eragiketak beste finantza instrumentu batzuetara trasladatuz. Baina azkenean, berdin da saldu edo erositako finantza instrumentua zein den, zerga beti aplikatuko litzatekeelako. Beste alde batetik, Tobin Zerga administratzea ezinezkoa dela diote kritikoek. Nazioarteko erakunde batek administratu ahalko luke zerga. Eginkizun espekulatiboetan mugitzen den diru kantitatea izugarria den arren, dibisen merkatu globalaren %80 zazpi finantza zentrotan soilik egiten dute (Londres, New York, Tokio, Singapur, Hong Kong, Frankfurt eta Berna). Beraz, zerga administratzea erraza litzateke. Inoiz ez dela Tobinena bezalako zerga bat jartzeko adostasun politikorik lortuko ere esaten dute. Tobinek berak esaten duen modura, «finantza munduan erabakitzen dutenak zergaren aurka daude». Izan ere, zergak saihesten dituen sektore baten esku dagoen izugarrizko aberastasuna zergapetu dezake zerga honek, eta beraz, finantza komunitatearen pribilegioentzako mehatxutzat jotzen dute, eta influentzi politiko handidun sektore batean erresistentzia aurkitu du. Borondate politikoa da Tobin Zerga jartzeko zailtasunik handiena, baina gainditu daiteke; azken urteetan arazo zailago eta pisu handiagokoak konpondu dira, kooperazio internazional handiagoak eskatzen dituztenak (euroa esaterako). Azkenik, jende txiroari erasoa izango litzatekeela Tobin Zerga bezalako zerga bat ere esaten dute. Tobin Zergak dibisen espekulazioa zergapetzen du, eta ez da jende txiroa egunero finantza merkatuetan dibisa edo bono bidez milioika dolar mugitzen duen jendea. Alderantziz, Tobin Zergaren lehen onuradunak pertsona txiroak izan ahal litezke; Tobin Zergak 25 eta 50 bilioi pezeta bitartean bilduko lituzke urtero egun ematen den dibisen salerosketa kopuruarekin, nahiz eta espekulazioa eragozteko helburua lortzen bada, zerga honekin lorturiko diru bilketa asko txikituko den. Zergaren kudeaketarekiko desadostasunak direla eta, eta Tobin jaunak bere izenaz baliatzerik nahi ez duela kontuan hartuta, agian Tobin Zergaren izena aldatu egin beharko litzateke. Beste globalizazio baten aldekooi berdin zaigu zerga nola deitzen den. Azken batean, garrantzitsuena espekulazioa bukatzea da, eta horretarako, aurrean deskribaturikoa bezalako zerga bat aproposa da.