Docutec Nire aurreneko urtea unibertsitatean Unibertsitateko ikasle gazteenak dira, aurreneko mailakoak. Ardura gutxi eta parranda ugari; langile askok hala irudikatzen dituzte, baina beraiek ez. Orri hauek argitaratzerako nerbioek jota egongo dira gehienak, ekaineko azterketak prestatzen. Unibertsitateko ikasle gazteenak dira, aurreneko mailakoak. Gehienak zuzenean datoz Derrigorrezko Bigarren Hezkuntzatik, eta aurreneko aldiz urrundu dira gurasoen epeletik. Mendetasun ekonomikoak luzaroan iraungo du, ordea: unibertsitarioen %8 soilik bizi dira euren kabuz, eta lehendabiziko mailakoen artean oraindik txikiagoa da portzentaia. Ardura gutxi eta parranda ugari gurasoen kontura; langile askok hala irudikatzen dute unibertsitarioen bizimodua, baina beraiek ez dute hala bizi.   "Giro hobea espero nuen, ez hain indibidualista" Uxue Azpiroz, 19 urte, Lekunberrikoa. Irakasle-ikasketak egiten ari da Iruñean, eta egunero egiten du joan-etorria herritik. Igandetan Lekunberriko liburu-denda batean egiten du lan. Uxueri etsipena nabari zaio unibertsitateko giroaz hitz egiten duenean. Berak beste zerbait espero zuen. Unibertsitate ikasketak urtebete lehenago hasi zituzten adiskideek giroa sekulakoa zela esaten zioten, eta, agian horregatik, berak ere itxaropen handiak zeuzkan: "Denek esaten zidaten unibertsitateko urteak bizitzako onenak direla, baina nire ustez ez. Ez nuen hain giro indibidualista espero: bakoitzak bereari begiratzen dio, bakoitzak bere kasa egiten ditu gauzak, eta nik nahiago nuke gauzak elkarlanean egitea". Eskolak eta irakasleak ere askoz biziagoak espero zituen. Uxue Nafarroako Unibertsitate Publikoan ari da Irakasle-ikasketak egiten. Ikasle askok ikasketa motzak (hiru urte) eta gainditzen erraza omen delako aukeratzen dute diplomatura hori, baina ez da Uxueren kasua; dioenez, berak betiko ametsa eduki du irakasle izatea, "haurrak oso gogoko ditudalako". Aurreneko mailan ikasgai mordoska daukate (hamabost), eta horiek ez ditu horren gogoko: "Ikasgai gehienek ez dute harreman zuzenik irakaskuntzarekin, eta ez dakit zergatik eman behar ditugun. Gainera, ez da egia unibertsitatean asistentzia librea denik. Irakasleek kontuan hartzen dute klasera etortzen zaren ala ez, baina etortzearekin ere ez da nahikoa, lan eta azterketa piloa egin behar dira ikasgaiak gainditzeko. Hor kontraesan txiki bat ikusten dut nik". Gainerakoan, unibertsitate ikasketak hasteak ez dio bizimodua gehiegi aldatu, Lekunberrin jarraitzen duelako bizitzen. Eta lehendik ere bazekien zer zen Iruñean ikastea, batxilergoa Biurdana institutuan egin baitzuen. "Errazena eta merkeena" zelako erabaki zuen herrian gelditzea, hasieran Gasteiza joateko tentazioa izan bazuen ere. Matrikula zerbait merkeagoa atera zitzaion familia ugarikoa izateagatik. Orain autoa du gasturik handiena, 30 bat euro astean, egunero egiten duelako joan-etorria Lekunberritik. Igandetan herrian bertan egiten du lan, liburu denda batean prentsa saltzen, baina erabateko independentzia ekonomikoa lortzeko pixka bat itxaron beharko du oraindik. Seguruenik, irakasle lanpostua lortu arte.   "Eguneroko parranda mitoa da" Manex Arzak, 19 urte, Hondarribikoa eta Aitor Azkargorta, 18 urte, Elorriokoa. Nekazaritza Ingeniaritza ikasten ari dira Nafarroako Unibertsitate Publikoan, eta lanegunetan ikasle-egoitzan daude. Duela hilabete batzuk Manexek eta Aitorrek ez zuten elkar ezagutzen, eta orain lagun minak dirudite. Horixe da unibertsitarioen lehendabiziko lezioa: harreman berriak egiten ikastea. Aurreneko egunetan galdu samarra eta apur bat beldurturik ibili zela aitortu digu Aitorrek, baina berehala topatu zuen lagun taldea. Kaletarra izan arren, elorriotarrak txikitatik ezagutu du baserria, eta ez zuen duda handirik izan ikasketak aukeratzeko orduan. Zalantza gehiago izan zuen Manexek: naturarekin zerikusia zeukan zerbait ikasi nahi zuen. Azkenean, nekazaritza aukeratu eta Iruñera etorri zen, EAEn ez baitago nekazaritzako ikasketarik. Eguneroko parranden kontua mito hutsa dela dio bikoteak: "Goizez eskolak ditugu eta arratsaldero praktikak. Horregatik, aste osoan ez daukagu parrandarako astirik. Parrandak astebukaeran bakarrik egiten ditugu, eta nork bere herrian". Ostiraletan klaserik ez dutenez, kanpoko ikasle gehienak ostegunean itzultzen dira herrira. Hori dela eta, oraindik ez dute gehiegi ezagutzen Iruñeko gau giroa. Bi gazteak aurrenekoz atera dira gurasoenetik, eta jauzi handi samarra egin zaie. Aitor Larraona ikasle-egoitzan dago eta Manex Argarainen. "Aurreneko urtea izanda eta inor ezagutu gabe, egokiena iruditu zitzaigun ikasle egoitzara joatea. Hor jende gehiago ezagutzen duzu eta, gainera, bazkaria eta dena egiten dizute". Ikasle-egoitzan gustura daudela diote, nahi dutenean atera eta sartzeko askatasuna dutelako, baina ez da merkea: hilean 500 bat euro. Datorren ikasturtean beste bi ikaskiderekin pisu bat alokatzekotan dira, baina etxebizitzak ere garesti daude: 800 euro inguru hilean. Unibertsitateko ikasketa gurasoentzat zama direla jakin arren, oraingoz ez dituzte bateragarrik ikusten lana eta ikasketak, "astelehenetik ostegunera egun osoa okupatua daukagulako".   "Bizitza onegia izan dut pisuan" Arkaitz Oiartzabal, 18 urteko oiartzuarra. Kazetaritza ikasten ari da EHUn, Leioako campusean. Lehen ikasturtean, denetarik ezagutu du: lehen lauhilekoan pisuan bizi izan zen, beste hiru ikaslerekin batera; eta bigarren lauhilekoan, egunero joan eta etorri ibili da, autobusez. Euskal Filologia egin nahi zuen arren, Arkaitzek Kazetaritza egitea erabaki zuen, idaztea gustuko baitu. Leioako campusean eman zuen izena. Beste bi lagunek Bilbon Biologia ikasi behar zutela eta, pisua hartzea erabaki zuten. Behin Leioan pisua hartuta, laugarren pisu kidea bilatu zuten, Arte Ederrak ikasten dituen Irungo neska bat. "Lehenengo bi asteak gogorrak izan ziren, guretzat baino gehiago, neskarentzat. Neska pixka bat berezia zen, baina gu ere hiru "satelite" ginen. Hasieran, hiru munstro txiki bezala ikusiko gintuen", dio Arkaitzek, ikasturteko lehen asteak oroitzean. Hasierako mesfidantzak gaindituta, ondo moldatu dira pisukideak. Arkaitzek dioskunez, "bizitza onegia izan dut lehen lau hilabetetan. Ohera joateko azkena nintzen, baina, zoritxarrez, nik jaiki behar nuen lehendabizi". Orain artean etxekoen baserrian, Xamoa baserrian, bizi izan da, eta berdez inguratuta bizitzetik zementuzko ingurune batera pasatzea jauzi handiegia suertatu zitzaion: "Dena zementua,... Ez nintzen identifikatzen, ez nengoen nire giroan. Ez nuen ihesbiderik, eta nahiko bizia izan da lehen lauhilekoa". Bizia bezain positiboa, Arkaitzen ustez. "Hemezortzi urterekin, zure kasa,... Gehiegikeria kutsua bazuen ere, guk ordena ezarri genuen, eta nahiko arduratsuak ginen. Hori bai, etxeko lanak egitea kostatzen zitzaigun!", argitu digu, lehen bi hilabeteak okerrenak izan zirela nabarmentzen digun bitartean: "Pasta janez igaro genituen!". Hilabeteak joan ahala, ordea, elkarbizitzaren alderdi positiboak ezagutu ahal izan dituzte. Nahiz eta pisuan ondo moldatu, bigarren lauhilekoa betetzeko etxera itzuli da Arkaitz, eta egunero, hiru orduko joan-etorria egiten du autobusez. "Ez nintzen itzuli etxezuloa naizelako. Hemengo gauzak faltan botatzen nituen, asko erdizka utzi nituelako: autoeskola, bertso eskola,... Gainera, neskalaguna ere hemen dut", dio Arkaitzek. Dena dela, 3. mailan pisura bueltatzeko asmoa du, "ondorio guztiekin. Bilbo aldean bertso eskolaren bat bilatuko dut -Santutxun ba omen dago bat-, eta azken bi urteak han egingo ditut. Gainera, ordurako espezializazioa aukeratuko dut"