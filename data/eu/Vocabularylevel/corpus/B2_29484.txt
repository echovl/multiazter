Docutec Gidari berriek sei puntuko gidabaimena dute Iparraldean atzodanik Hiru urteko epea bete arte ez dituzte lortuko behin betiko gidabaimeneko hamabi puntuak. RENTERIA, AITOR/ Iparraldeko auto gidari berrien gidabaimenak aldaketa sakona ukan du martxoaren lehenean. Orain artean gidabaimenak 12 puntu zituen eta egindako pettoen arabera murrizten zen ondasun hori. Engoitik, hiru urteko epea gainditu arte, gidari berriek puntuen erdia baino ez dute ukanen. Oraingo neurri ikusgarriak duela urte bete abiatu ziren aldaketen segida dira. «Nahiz eta ez izan hain ikusgarriak, duela urte bete abiatu ziren sakoneko aldaketak», dio Jean Marc Landarretxek, Baionako Mendiburu auto-eskolako jabeak. Isilpean iragan bada ere, azterketak izugarri gogortu dira. Lehen ikasleen %70k gainditzen zuten azterketa lehen saioan. Hastapen batean kopuru hori %50eko heinera apaldu zen. Emeki-emeki %60ra heltzen ari da berrikitan. «Gainera, lehen ikasleek ez zuten indar berezirik egin behar azterketa gainditzeko. Orain aldiz, ikasten ez duenak ezin du gainditu. Eskaria izugarri gogortu da», dio Landarretxek.Gidariaren prestaketa gogorragoa izateaz gain, praktiketako azterketaren iraupena abantzu bikoiztu egin da: lehen 20 minutuko iraupena zuen; orain, aldiz, 35 minutukoa. Horrekin batera mekanika ezagutzak ere eskatzen dituzte orain: argien funtzionamendua, gurpilen aldaketa eta bertze. «Gaurko gazteek ordainduko dituzte besteen akatsak» Oraingo aldaketa nagusia ez da zigorren gogortzea, gidari berriak duen puntu kopurua baizik. Zigorrak aski gogortu dira azken denboretan. «Gazteen gogoetan eman da aldaketarik handiena. Izan ere ariketa xume bat eginez gazte batek aise ikusten du bi petto aldi berean eginez gero, gidabaimena galtzen duela», dio Landarretxek. Gazteek larritasunez hartu dute erabakia. «Zoritxarrez gaurko gazteek ordaindu beharko dituzte bertze belaunaldietako gehiegikeriak», azaldu du Landarretxek. 18-25 urteko gazteek parte hartzen dute istripuen %33ean. Heriotz kopuruari doakionez, gazteak dira hildakoen %25. Ikasketa epea luzatuz, Frantziako gobernuak errotik apalarazi nahi du kopurua. Zigorrak eta epeak Hauek dira gidari berriek gida-baimena eskuratu ostean puntuak galtzeko dituzten arriskuak eta ondoren puntu horiek berreskuratzeko dituzten aukerak. Aintzat hartu behar da gidari berriak sei puntu baino ez dituela izango (behin betiko gida-agiriak hamabi ditu): Gidabaimena galtzea Alkohola: Odoleko alkohol tasa %0,5 edo gehiago delarik, gidari berriak berehala galduko du gidatzeko baimena. Hiru puntu: Segurtasun uhalik gabe gidatzeagatik poliziak bi aldiz geldituz gero, gidatzeko baimena galduko du. Gauza bera semaforoa gorrian dagoela pasatzeagatik edo gidatzen ari dela telefonoz mintzatzeagatik. Une berean bi akats egiten direlarik, puntu kenketa gehituko da, hots, uhalik gabe semaforoa gorri pasatzen duenak gidabaimena bertan galduko du. Gainerateko akatsak: Gainerateko akatsei doakionez ez da aldaketarik zigorretan. Agindutako abiadura hogei kilometroz gaindituz gero, puntu bat kenduko zaio gidariari. Hortik gora proportzioan galduko dituzte puntuak. Hala ere, zigorra berdina izanik, gidari berriak gida-baimena galtzeko arrisku handiagoa dauka, puntuen erdia baizik ez duelako agiria ateratzen duen unetik eta hiru urterako. Puntuak berreskuratzea Puntu bat edo bi: Puntuak berreskuratzeko errepidean ibiltzeko sentsibilitate ikastaldiak egitea aholkatzen dute. Hiru puntu edo gehiago: Puntu horiek berreskuratzeko beharrezkoa da segurtasun ikastaldiak segitzea. Puntuen galera iragartzen duen gutuna jaso eta lau hilabeteko epean egin behar da ikastaldia. Ikastaldiaren ondoren lau puntu eskura daitezke gehienez, seiko heina gainditu gabe hiru urteko epean. Hiru puntu galdu dituen gidariak ez badu ikastaldi hori egiten 135 euroko isuna jaso dezake. Horrekin batera prokuradoreak hiru urterako ken diezioke bida baimena gidari berriari. Sei puntuak: Sei puntuak ekintza bakar batean edo denboran metatuta galduta ere, ezin da sentsibilizazio ikastaldirik egin. Agindua jasotzen duen egunetik baimena galdu duen pertsonak ezin du autorik hartu sei hilabetean. Epe hori gainditu ostean berriz pasa daiteke azterketa, bai teorikoa zein praktikoa. Horrekin batera gidatzeko gaitasuna duela frogatzen duen agiria erakutsi beharko du. Hala ere, urrats batzuk eman daitezke seigarren hilabetetik goiti. Adibidez, azterketaren eskaria, urrats administratiboak edo azterketa psikoteknikoak. Zigorrak errepikatzea: Gidari berriren batek bost urteko epean puntu guztiak galduko balitu, zigor neurriak gehiago gogortuko lirateke. Izan ere, azterketara aurkezteko debekua sei hilabetetik urte betera emendatzen da orduan.  