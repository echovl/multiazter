Docutec Taxa camarae Eliza katolikoko apaiz pederasten gaia aztertzen du iritzi artikulu honek. Iraganeko arau bat gogora ekarriz, dena diruz zuritzen dela ohartarazten du. JESUS MARI MENDIZABAL GORATIK dabiltza egunotan Bostongo Bernard Law eta New Yorkeko Edward Egan-en pederastia eta ehundaka abade-erretore-praileen aldiz aldizko (zaldizko?) sexu-azioak. Hori batetik. Bestetik, berriz, duela gutxi jaso dut azken Ostiela! aldizkaria: «gogortxua, baina ez pornoa». Eta... ea zer ikusteko duen aldizkariak aldizkeriekin ? Hor zegok ba kasualitatearen koska! Jakina da jaioz geroztik grina txarrak agudo pikatzen duela gizakia, eta, gerora, galbai batek zuloak adina falta badaramala berarekin. Berdin galtzadunak, nola sotanadunak; hala AEBetan, nola lurreko lau kornerretan ere. Aingeru biziko omen ziren fraide--abadeek ajea dutela lizunera...?, bekatu zaharrean bizi direla...? Hor ez dago zertan harriturik. Kontua da falta, oker, «krimen» beltz hori nola duten zuritzen. (Zuritzen, koanto, ezen ez zigortzen eta garbitzen). Ostiela! -k ireki dizkit begiak. Aita Santu Leon X.ak 1517an 'Taxa camarae' promulgatu omen zuen: ondo paga zezakeenari kulpak barkatzeko tarifak. Begira: «Nahiz mojekin nahiz lehengusu, iloba, ume ponteko..., nahiz beste edozein emakumerekin ere haragizko bekaturik egin dezana, 67 libera ordaindu eta, barkatua izango da. (...). Bere bizitza emakume batekin ermita batean igaro nahi duenak ordain beza 45 libera, eta kito!». Eta abar, eta abar... Dirutan ohi zen bekatua zuritu. Eliza asteetan ez baina, mendeetan mugitzen omen da. Ez dakit, ba, lehengoxean ez ote gauden, Ameriketako pedofilia kasuan bederen. Zer aitorpen, zer zigor, zer erabaki dute? Zeroko tolerantzia ala tolerantzia hutsa? Bostonen-eta mila miloi dolar enplegatu dituzte ordainak paktatzeko: taxa camarae . Dirua, dirua berriz ere bekatuak zuritzeko. BAI HORIXE  