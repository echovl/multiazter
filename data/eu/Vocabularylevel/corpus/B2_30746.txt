Docutec Cannelle Dirudienez, Cannelle hartzaren hiltzailea ez da kartzelara joango desagertzear dagoen espezie baten aurkako suntsipen egintza bategatik epaituko dutelako, ez hilketa bategatik. Petronio bizargina bizarra mozten ari zitzaion Lucio izeneko esklaboari. Halako batean, bizartegiaren ondoan pilota batekin jolasean ari zen gaztetxo talde batek pilota jaurti zuten urrutira, hain zorte txarrarekin, ezen pilotak Petronioren eskuan jo baitzuen. Kolpearen ondorioz, bizarginaren eskua okerreko tokirantz desbideratu zen, Lucioren zintzurra ebakiz. Lucio gajoak ez zuen egunsenti gehiago ikusi». Irakasleak ironiaz begiratu gintuen, aipatu kasua epaitzeko gai ote ginen. Quorumera heldu ginen: hilketa. Huraxe zen irakasleak espero zuen erantzuna. «Oker zabiltzate. Lucio Cayoren esklaboa zen, eta esklaboek, orduko erromatar zuzenbidean, ondare izaera zuten. Ergo, ondarearen aurkako delitu baten aurrean geundeke». Bada, Cannelle hartzaren hiltzailea epaitu behar dutela entzutean, ikasle garaian entzundako Lucio esklaboaren lezioaz gogoratu naiz. Dirudienez, René Marquéze ehiztaria ez da kartzelara joango. Desagertzear dagoen espezie baten aurkako suntsipen egintza bategatik epaituko dute. Ez hilketa bategatik. Ukaezina da badutela antzekotasunik Luciok eta Cannellek. Nolabait, zurikeria etiko beraren seme-alabak dira biak. Honekin, ez dut piztu nahi gizakiak eta animaliak berdinak direlako eztabaida; animaliek barka nazatela. Guztiarekin, norbaitek pentsatuko du hartz bat baino ez dutela hil. Ez ote zuten gauza bera pentsatuko erromatar haiek? Nagusi baten ondarea gutxitu besterik ez zutela egin? Non geundeke gu erromatar haiek bezala pentsatzen jarraituko bagenu Roberto Arltek zioen moduan, berdin dio zientziaren garapenak, gizakiak bihotza hotz eta garratz badauka, duela bi mila urtekoek zutena bezalakoxea.