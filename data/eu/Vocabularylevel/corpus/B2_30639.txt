Docutec Lehen mainak, euskaraz Orioko Udalak, gero eta bikote erdaldun edo misto gehiago dagoenez, etorkizunean ere haurrek euskaraz hitz egiteko kanpaina antolatu du. Euskara, bestela ez gara dio esaera zaharrak, eta Orion ere, esaera zaharraz jabetuta, lanean hasteko garaia dela pentsatu dute, nonbait. Hizkuntza baten arnasa belaunaldiz belaunaldi, familiaz familia berau transmititzea da, familia bidez iritsi zaion hizkuntza nekez galduko baitu haurrak. Herri asko ari dira, urteen poderioz, euskararen mintzoa galtzen, eta Orio, herri euskalduna izaki, ama hizkuntza galtzetik urrun badago ere, Jabier Zabaleta Orioko Udalaren Euskara Zerbitzuaren arduradun teknikariak duda izpia, behintzat, agertu du. «Euskararen transmisioa nahiko modu naturalean gertatu da orain arte Orioko familietan. Orain, ordea, gero eta bikote erdaldun eta misto gehiago ditugu herrian. Egoera aldatzen ari da, eta guri ere iritsi zaigu euskararen transmisioaren gaiari orain arte baino arreta gehiago jartzeko ordua».Euskara Biziberritzeko Planaren barruan, Orioko Udalak, beste udal batzuek egin duten bezala, euskararen transmisioa bideratzeko asmoz, ekimen bat jarri du martxan. Opariak jasoko dituzte haur jaio berrien gurasoek «Herriko familietan euskararen transmisioa indartzea eta gurasoei prozesu honetan duten garrantzia zein den ikusaraztea da ekimenaren helburua», azaldu du Zabaletak. Euskararen transmisioan duten garrantziaz jabetzeko, Orioko Udalak herrian ume jaio berria duten guraso guztiei oparitxoa egiten die. Batetik, gurasoek Orioko Iñigo Manterola margolariak kanpainarako egindako Familia koadroaren erreprodukzioa jasotzen dute opari. Koadroaren atzeko aldean alkateak, zorionak emateaz gain, familiek haurraren etorkizunean tartean, hizkuntzan duten garrantzia azpimarratzen du.Koadroaz gain, baina, gurasoek OlatzZugastik grabatutako Bulun-bulunka sehaska kanten diskoa, euskararen transmisioari buruzko bertso batekin UEMAk argitaratutako postaltxo bat, pegatina bat eta haur txikiekin erabiltzen diren hitz bereziak azaltzeko hiztegitxo bat ere jasotzen dute opari.Orion ere oraingo gurasoek dute etorkizuneko haurrek euskaraz hitz egitearen giltza. Hiztegia Euskararen transmisioa bideratzeko, Udalak haurrekin erabiltzen diren hitz berezien hiztegitxoa ere ematen die opari gurasoei. Hona adibide batzuk: Alolo joan: lotara joan. Apapa joan: kalera joan. Apatxo egin: eseri. Arreborritxiko: bizkar gainean. Aupa: besoetan hartzeko. Babau: txakurra. Fu, fufu: sua. Kaxk: kolpea (buruarekin). Kikak: hortzak. Kisk-kisk: ilea moztea. Koko: txokolatea. Kurrin-kurrin: txerria. Lolo egin: lo egin. Mañak egin: negar egin. Mixi-mixi: katuari hots egiteko. Ninia: haur txikia. Ñañan egin: jan. Pa eman: musu eman. Papo egin: ahitu, bukatu. Pitxitxi: katua. Pix-pix egin: pixa egin. Plixti-plaxta: uretan ibiltzea. Punbala!: erortzearen hotsa. Pu-pu: mina. Tas-tas egin: jo. Tete: txupetea. Ttaka-ttaka egin: oinez ibiltzea. Txalo-txalo-txin: txalo jotzea. Txitxi: haragia, arraina. Xomorroa: zomorroa.