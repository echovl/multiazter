Docutec 'Sorginen laratza'-ren agurra Sei denboraldi bete eta gero, ETBko zuzendaritzak Sorginen laratza kentzea erabaki du. Gaueko magazin «moderno eta zoro» bat egiteko helburuarekin sortu zen Sorginen laratza, 1999. urtean. Azkeneko denboraldian magazinak %3,1eko audientzia izan du, euskaldunen artean %8,6koa URTZI URKIZU / «Hiru Sorginen laratza gelditzen zaizkigu. Hilaren 27an behin betiko amaituko da programa». Modu horretan agurtu zuen Xabier Euzkitzek astelehenean ETB1eko magazina. Sei denboraldi bete eta gero, ETBko zuzendaritzak Sorginen laratza kentzea erabaki du. Azken denboraldian saioak %3,1eko audientzia izan du batez beste (euskaldunen artean, %8,6-koa). Gaueko magazin «moderno eta zoro» bat egiteko helburuarekin sortu zen Sorginen laratza, 1999. urtean. Indar handia jarri zuen proiektuan ETBk, eta hasiera hartan gidoi batzuk idazten Joxean Sagastizabal, Inazio Mujika, Andoni Egaña eta Asier Altuna ibili ziren. Jose Ramon Soroiz, Elena Irureta eta Kike Diaz de Rada aktoreek ere parte hartu zuten programan. Azkeneko denboraldietan, berriz, Anjel Alkain eta Asier Hormaza aktoreak izan dira saioari umorea jarri diotenak, hainbat pertsonaiaren imitazioarekin. Elkarrizketei dagokienez, 1.200 gonbidatutik gora izan dira saioan. Ehunka musika talde pasatu dira bertatik. Eta Urtezaharreko saioaren ardura ere Sorginen laratza-k izan du urteotan. Itziar Azpeitia: «Lana ondo eginaren poza dugu» Sorginen laratza-ko zuzendari Itziar Azpeitia pozik dago magazinaren emaitzarekin. «500 saio inguru egin ditugu, eta horrelako programentzat hori errekor bat da, are gehiago ETB1en eta datu onak lortuz eginda», dio Azpeitiak. ETBko zuzendaritzak programako arduradunei adierazi die Sorginen laratza-k «ekarpen izugarria» egin diola kateari. «Ordura arte erdarazko kateentzat mugatua zegoen esparru bat euskaraz betetzeko gauza ginela demostratu genuen». Saioko zuzendariaren arabera, muga oso goian jarri du Sorginen laratza-k. «Bidea ez da erraza izan. Ikuslea zorrotza da, eta lehia, oso gogorra. Hala ere, publiko fidela izan dugu, eta hari esker egon gara programazioan, duintasunez». Errealitatea, fikzioa eta hainbat genero programa berean uztartzen saiatu dira urteotan, eta ahalegin horren emaitzak onak izan direla uste du Azpeitiak: «Euskaraz entretenitzea ez da batzuetan oso erraza, baina hainbat gauza lortu ditugu». Hala, errealizazio aldetik ere modu ezberdinak bilatzen ahalegindu dira urteotan. Saioa amaitzeak pena ematen diela dio zuzendariak. «Baina lana ondo eginaren poza dugu». Lan taldeko kide asko hasieratik egon dira saioan, eta urte hauek «oso estu» bizi dituzte. «Kontuan izan behar da harrobi lan handia egin dugula ETBrentzat. Egungo aurkezle asko gure saioan hezi dira». Programa bukatuko dela eta, hilaren 27rako saio berezi bat ari dira prestatzen.   EZAGUN UGARI  Aktoreak eta aurkezleak trebatzeko lekua 1999. urtetik hona aktore, aurkezle, gidoilari eta teknikari ugari pasatu dira Sorginen laratza-tik. Horietako asko ETBko saioetan daude gaur egun. Hala, lehen denboraldietan Estitxu Fernandezek laguntzen zuen Xabier Euzkitze aurkezle lanetan. Klaudio Landak ere pisu handia zuen programan. Euskadi Gazteko esatari Itziar Alduntzinek eta ETBko aurkezle Julian Iantzik atal bat aurkeztu zuten astero. Vaya semanita-ko aurkezle Oscar Terolek lau urtez gidoilari lanak bete zituen, eta Gorka Otxoa aktoreak ere programan parte hartu zuen. Juan Kruz Lakasta Euskalerria Irratiko kazetaria albiste bitxiak kontatzen ibili zen, Martxelo Sotesekin. Urteotan, era berean, Jon Artano, Kaittin Allende, Agurne Anasagasti, Maider Egues, Nagore Aranburu, Anartz Zuazua eta beste hainbat kazetari eta aktore azaldu dira programan  