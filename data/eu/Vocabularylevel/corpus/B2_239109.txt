Docutec Plater biziak Sukaldaritza begetarianoa ezagutzeko eta praktikatzeko aukera ematen du "Cocina vegetariana casera" liburuak; 100 errezeta inguru bildu ditu Karmen Sobejano sukaldariak. Bizia duten  elikagaiaj jatea. Horixe da garrantzitsuena Karmen Sobejanoren ustez. "Zer bizi emango digute bestela hildako haziek?". Egiako (Donostia) Garraxi jatetxeko sukaldaria eta elikadura begetarianoan aditua da. Egiako jatetxean era guztietako plater begetarianoak egiten ditu eguerdiro. Orain jatetxean prestatzen dituen errezeta horiek liburu batean bildu ditu: Cocina vegetariana casera (Etxeko sukaldaritza begetarianoa). Ttarttalo etxeak argitaratu du eta 100 errezeta inguru jaso dituzte. Erraz eta aise, norberak etxean sukaldaritza begetarianoa ezagutzeko eta praktikatzeko liburua da. Elikadura begetarianoak zerealetan du oinarria. Pasta, lekaleak, arroza eta era guztietako zerealak erabiltzen dira. Sobejanok dioenez, "garai bateko sukaldaritzara bueltatzea da, haragia eta arraina egunero jateko modurik ez zegoen garaira". Lekale eta pastekin soilik sekulako gauzak egin daitezke. "Elikagaiei duten onena ateratzen jakin behar da". Begetarianoa izatea, haragia eta arraina ez jatea baino zerbait gehiago ere bada. Jaten ditugun produktuak nola hazita dauden jakitea beharrezkoa da. Horretarako,  transgenikoak ez direla ziurtatu beharra dago. Bizitzeko modu desberdin bat ere bada. "Elikadurak, sukaldean egiten dudanak eta kontsumitzen dudanak errespetuan oinarritutako bizimodu batera narama", dio Sobejanok. Jarrera kontua dela ere esaten du, kontsumituko ditugun produktuen aurrean jarrera aldatu behar da, zerez osatuta dauden arretaz begiratu beharra dago, esaterako. Elikadurari arreta jartzea eta kontsumitzeko ohiturak aldatzea beharrezkoa da, "jende guztiak ondo hazitako lekaleak, barazkiak... eskatuko balitu, errebolta bat egingo genuke, eta nekazariak behartuta egongo lirateke ekoizpena ondo egitera". Sukaldaritza begetarianoaren inguruan uste oker asko dagoela dio Egiako jatetxeko sukaldariak. Jende askok haragia eta arraina jan gabe bitamina falta izango duela uste du. Baina hori ez da horrela. "Haragiak eta arrainak dituzten bitaminak ordezkatzeko beste hainbat gauza daude, seitana esaterako", esan du Sobejanok. "Gainera, lekaleak, barazkiak eta zerealak janez gero, ez zaizkigu bitaminak faltako". Bestalde, sukaldaritza garestia dela pentsatu izan da. Baina hori aldatzen ari da. "Haragiak eta arrainak ere sekulako prezioa dute, eta garai batean desberdintasun handia zegoen arren, egun ez dago alde handirik". Beraz, ahalegin txiki bat egitea besterik ez dela dio Sobejanok. Azken finean, ondo elikatzen ikastea. "Ikastea da zailena, eta nahiz eta hasieran zaila izan, berehala jabetuko gara bide ona aukeratu dugula".    