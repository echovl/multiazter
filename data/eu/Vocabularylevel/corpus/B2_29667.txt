Docutec Zergatik? Zergatik gertatzen da gure inguruan, edo gugan, edo gugandik hain urrun, gertatu behar ez duena? Zergatik hiltzen da maite duguna? Zergatik gara hain eskas eta ttiki, zergatik daukagu horrenbeste gauza atzemanezin? Zergatik iristen gara askotan eta beti berandu, desgaraian, mendeak pasatu direnean, merkatura, geltokira, zain geneuzkan tokira? Zergatik behartzen dugu bihotza gauez eztitu dadin maite ez dituen maindireetan? Zergatik ez dira gau guztiak ezteigau, eta ilargi guztiak eztizko? Zer da merezi duguna eta zer daukaguna? Zergatik kokiltzen gaitu hitzak? Zergatik dira hain zailak besarkadak, hain ederrak amildegiak, hain erakargarriak hondamendiak? Nondik itzaltzen da mundua? Zertarako balio dute koderno zurian zorabiatzen diren hitz umezurtzak? Zergatik da hain traketsa gezurra? Zergatik da ausardia gehien estimatzen den txanpona? Non hasten da errukia eta non maitasuna? Zergatik zapuzten ditu euriak igande arratsetako musuak? Zein da arbola baten genealogia edo paraderoa? Non da zuriagoa elurra? Zergatik bizi gara beti iraganaren esperantzan? Zer da biluztasuna? Zergatik gorrotatzen ditugu ispiluak? Nora doaz abandonatzen ditugun hitzak, promesak, ametsak? Eta non itsaroratzen da haurtzaroaren esnea? Zer eskatzen dugu otoitz egiten dugunean? Non daude galtzeko bideak? Zergatik dago gugan erbestea? Zergatik hartzen ditugu erantzunak irain gisa? Zergatik da ximela edertasuna? Zer dago atearen atzealdean? Zergatik dira infinitoak lepoak eta kezkoak begiak? Zergatik galdetzen dugu badakigun guztia? Zergatik galdetzen dugu ez dakigun guztia? Zergatik?