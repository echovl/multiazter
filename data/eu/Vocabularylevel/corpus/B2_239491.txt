Docutec Jose Luis Etxeberria "Xapre" Soinu txikia irribarre bat bezala zabaltzen da Xapreren eskuetan. Eta irria badoa bere bidea egiten belarritik belarrira. Harritik harrira, herritik herrira, irritik irrira, umorea doa bi hankaren gainean, presarik gabe. AMETS ARZALLUS / Nondik gatoz eta nora goaz? Ni behintzat etxetik etorri naiz eta etxera noa. Horixe bakarrik dakit seguru. Baina zein ametsetatik dator Xapre? Bizitza niri beti ahal den onena gustatu izan zait. Eta behin, Zizurkilen, Tapia eta Landakanda ikusi nituen trikiti eta pandero jotzen. Landakanda txapelarekin zegoen, eta niri iruditzen zitzaidan zaharra zela. Baina bere egoerak txunditu ninduen: «horrek gure aitaren edadea edukiko dik, eta hemen zebilek neska gazteekin parrandan. Hauxe ofizio polita niretzako!». Amak ordea eskolan saiatu behar zenuela esaten zizun. Zenbat ikasi zenuen eskolan? Ermitan jaunartzea egin eta gero hasi nintzen eskolan, nahiko berandu, erdaraz batere ez nekiela. Baina eskolarako gogo gutxi nuen, oso gutxi. Gurea beste zerbait zen, errekara joan, pilotan jolastu... Akordatzen naiz bai, amak bultzatzen gintuela ikas genezan eta ikas genezan. Urte batean hasi ginen, partikularra hartu, liburuak erosi, baina uuu... laster utzi nituen. Niretzat orduko ametsa eskolatik ateratzea zen. Gainera gaztetan aditu nuen, «zoriontsu bizitzeko ignorantzia behar da». Eta horrek argitu zizkidan ideiak: «Bueno, ezjakina izateko asko estudiatu beharrik ez zegok, ezta?». Gazterik hasi zinen zu lanean. Lana osasuna dela esaten dute batzuk. Ez dakit ba, osasunik ez daukatenei ere lana kentzen diete. Nik ere, behin, Marino Lejarretaren etxean afari bat eduki, eta Txomin Perurenarekin silla saltoan ari nintzela, hanka bihurritu nuen. Joan nintzen hurrengo egunean Beteluko petrikiloarenera, hartu zuen hanka, eta esan zidan: «Eta, lan asuntoa zer?» «Bueno, ez daukagu asko egiten dugun famarik...». «Orduan, sendatuko da!» hark. Nik uste alferrentzat medikurik onena hura zela, beti geldi egoteko agintzen zuen eta. Beraz lana ez da osasuna izango. Baina trikitia jotzea ez al da lana? Lana bezala hartu behar duzu. Baina lan honek ona duena da trikitiarekin hamabi ordu edo egun guzia nonbait pasatzen baduzu gero askatasuna duzula, egun batzuk libre, eta beste lanak hori ez du. Beste lana da, egun bat, bestea, bestea... Eta trikitiarekin egun gogorra bai, igual lanean baino gogorragoa, badauzkagu herriak goizeko hamaiketan joan eta hurrengo goizeko bostak arte egondakoak, aurrenak joan eta azkenak alde egin, eta beti besteen mende, baina jendea disfrutatzen ikustea ere polita da. Gainera, zuk pentsatu behar duzu geroko askatasuna irabazten ari zarela, egun batzuk libre etorriko zaizkizula. Eta nik hori asko estimatu dut. Lan guztiek dute bere ordaina, trikitiarena nolakoa da? Soinuarekin gertatzen da, ez dela erraza, baina diru erraza ematen duela. Egun gogorra pasa arren momentuan kobratzen duzu, beraz diru azkarra da. Orain, gastatzeko ere kontuan eduki behar da, batera joan eta bestera joan, lanean irabazitakoa baino errazago botatzen baituzu. Baina dirua zertarako da, gastatzeko ez bada? Begira, nik bizitza gustatzen zaidan bezalakoa egin izan dut, eta dirua horretarako da azkenean. Gaizki gastatzeak kristoren mina ematen dit, baina jan eta edateko, eta behar den bezala disfrutatzen gastatzeak ez dit penarik ematen. Ni neroni asko ibiltzen naiz lagunartean, egunero, eta egunero ibiltzen baldin bazara, zintzoen ibilita ere dezente behar duzu. Nik, orain ere ez dut sekula etxean afaltzen, aurten oraindik egun bakar batean ere ez dut etxean afaldu. Iaz hiru aldiz. Aldiz, egun bakarrean hiru sagardotegitatik pasa naiz aurten. Eta iaz izan nuen bolada bat, sei egunetan zortzi sagardotegitan izandakoa. Horregatik, kontrolatuta ibiltzen naiz. Orduan eta gehiago ibili orduan eta zintzoago eta kontrolatuago ibili behar duzu. Orduaren kontrolik ez, goizeko bostak, seiak, berdin zait, baina edanaren eta diruaren kontrola bai. Bestela modako kantua bezala zara, urtebetean ibiliko zara, baina gero gehiago ez, desagertu egingo zara. Egunero etxetik kanpora afaldu, hamabiak arte lo egin... Bizitza honetan nahi duzuna egitera jarrita zaude? Nahi dena zaila da, baina... tira... bai. Bizitza sinplean ia nahi dudana egiten dut. Berriz jaioko banintz ere, seguruenera ez nuke asmatuko hobeto bizitzen. Azken batean gauza txiki batzuekin disfrutatzea bilatzen baldin baduzu, egin zenitzakeen gauzekin, ondo ibiliko zara. Baina hasten baldin bazara gauza handi baten bila, urteak joaten zaizkizu, eta gero urte horiek joan ahala aldatu egiten zara, eta hark ez badizu jada ilusiorik egiten ezertara ez zara iristen. Eta agian hasten zara nahi duzuna egiteagatik nahi ez duzuna egiten. Hemen disfrutatzetik sufritzera gauza gutxi-gutxi dago. Edo sufritzetik disfrutatzera. Nola hartzen den. Eta niri galdetzen badidate: «Daukazunarekin konforme?», beti esaten dut: «Nik horrela bizi guztirako firmatuko nikek. Kezka bakarra diat, beti horrela izaten zaila dela». Zu salbuespena zara, gaur egun konformatzen ez den jende asko dago, gehiago nahiak jota bizi dena. Eta datuek diote psikologoarengana gero eta jende gehiago joaten dela... Nik esaten dut psikologoarena dela ofiziorik onena: beti besteen problemak konpontzen. Berriz estudiatu behar banu igual psikologo ikasiko nuke. Besteen problemak konpontzea baita errazena, eta aholkuak ematea. Horiek bete egin behar dira ordea. Penak itzaltzeko soinu joleak umorea saltzen du. Ez al zaio inoiz agortzen? Umorean egoteko sekretua lan gutxi egitea da, eta orduan soinu joleok ez dugu lanik egin behar, soinu joleak umore ona eduki behar baitu, eta umore ona edukitzeko lan gutxi egin behar da, edo batere ez. Lan asko egiten duenak ez du umore handirik edukitzen. Tira, batzuk badira lan eginda umorea edukitzen dutenak, eta meritua ematen diet. Lan asko eta gainera umore ona, bejondeiela. Badirudi barrea beti ezpainetan jantzia daramazula. Baina, negarrez ere jakingo duzu. Bai. Ez nuke nahi, gauza tristeren bat gertatu behar baitzaizu negar egiteko, baina nik ere ikusi ditut halakoak. Duela puska bat koinata hil zitzaigun. Eta orain dela bi hilabete, iloba eduki nuen koman bost astez, hamazazpi urtekoa. Ospitalera joan eta hura hala ikusteak negarra ateratzen dizu begietatik. *** laburtua