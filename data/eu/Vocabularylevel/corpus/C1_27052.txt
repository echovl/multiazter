Docutec Ergonomia bulegoan Bi artikuluen arteko lehena. Bulegariak izan ohi dituzten gorputz arazoak aztertzen ditu. Batez ere, postura eta lan egiteko tresnei dagozkienak aipatzen ditu. Bigarren artikulua 2001/11/6an oraindik argitaratu gabe dago. José María Arberas Zein da ergonomiaren helburua lan-esparruan? Ergonomiak, lehenengo eta behin, langilea bera aztertu behar du bere eguneroko jardunean; begiratu behar du zein tresna erabiltzen dituen, lantokia bera nolakoa den, eta laneko zereginak eta antolamendua nolakoak diren. Eta hori guztia, hiru helburu nagusi lortzearren: lehenik, langilearen osasuna zaintzea; bigarrenik, nekea arintzea langileari (bai burukoa bai gorputzekoa); eta, azkenik, langilea lanean gustura sentitzea (gainera, lan gehiago eta hobeto egingo du-eta). Azterketa horretan, beraz, bi alde bereiziko ditugu: batetik, langilearen lanaren ezaugarriak eta, bestetik, laneko osagaiak (altzariak, informatika- materialak, tresna lagungarriak, inprimagailua, fotokopiagailua, faxa, telefonoa, etab.). Lan fisikoari begiratuta, esan behar dugu bulegoko langilea gehienbat geldirik egoten dela irakurtzen, idazten edo ordenadorea erabiltzen. Zeregin horiek ez dakarte, beraz, neke dinamiko handirik, itxuraz behintzat; baina badakarte, ordea, giharretako neke estatikoa, batez ere, lepoaldean, sorbaldan, eskumuturrean eta bizkarraldean, eta hortik datozkie askotan bulegoko langileei minak eta arazoak. Kalte horiez gainera, denbora askoan geldirik egoteak badakartza beste era bateko eragozpenak ere, bulegoko langileek arazoak izaten baitituzte sarri hanketako eta ipurtaldeko odol-zirkulazioan. Beste askotan, gainera, oso leku gutxi izaten du langileak, altzariak gaizki diseinatuta daudelako edo lanlekua gaizki antolatuta dagoelako; horrelakoetan, beraz, aipatutako arazo horiek guztiak areagotu egiten dira, langilea ezin delako behar beste mugitu eta jarrera desegokiak hartzen dituelako. Bulegoko lana aztertzerakoan oso kontuan hartu behar da langilearen ingurua ere. Langileak jasotzen duen informazioa gehienetan idatzizkoa izaten da, bai agirietakoa, bai ordenadore-pantailetakoa; informazio horretaz jabetzea zehaztasun handiko lana da, eta, beraz, oso kontu handiz begiratu eta zaindu behar dira argiak, ikuspegi-distantziak eta lan-elementuen antolaketak. Bestela, horrelako lana daukaten langileek, besteak beste, begietako nekea eta buruko mina izango dituzte sarri. Horrez gainera, aintzat hartu behar da bulegoko lanak nahiko kontzentrazio handia behar duela, eta kontzentrazio hori erraz hauts daitekeela; esaterako, lantoki berean langile bat baino gehiago egoten da askotan, eta hor sortzen den zarata, zuzenean osasunerako kaltegarria ez den arren, bai izaten da kontzentrazioa galtzeko arrazoietako bat, eta, bulegari askoren ustetan, lanpostuaren ergonomia-kalitatearen kalterako izaten da hori. Azkenik, gogorazi behar dugu lan-motak ere eragin zuzena izan dezakeela langilearengan ikuspegi psikologikotik ere. Langileak estres-arazoak izan ditzake (jendearekin zuzenean harremanetan egonda, presiopean lan eginda, era askotako lanetan batera...) edo, aldiz, monotonia jasan dezake, motibaziorik gabe geratu arte (etengabe datuak sartzen egotea, denbora guztian lan bera egitea ia erantzukizunik edo parte hartzeko modurik izan gabe...). Bulegoko lanari lotutako minak Valentziako Biomekanika Institutuak egin duen ikerketa batean honako datuak azaltzen dira bulegoko langileek izaten dituzten minei dagokienez: Aldameneko koadroan ikusten denez, langilea geldirik egoten denean eta, asko zein gutxi, ordenadorea erabiltzen duenean, honelako minak izaten ditu askotan; esfortzu estatikoa dela-eta, mina izaten dute lepoaldean eta sorbaldetan; ikusmenean arazoak izaten dituzte, ordenadoreko pantailan asko irakurtzeagatik; eta denbora askoan geldirik egonda, bizkarreko mina ere izaten dute. Oso kontuan hartu beharreko ikuspegia dugu hau; beraz, nolakoa den zeregina, halakoa izaten baita mina. Giharretako zein hezurretako minak direla-eta, lanean izandako bajak ere aztertu dira arestian aipatutako ikerketan, eta hauxe da azterketa horrek emandako tasa: 100 langiletik 5,4 baja. Kalteak, batez ere, honako leku hauetan jasaten dituzte langileek: lepoaldean eta sorbaldetan (bajen %50), bizkarraldean (bajen %37,5) eta eskuan/eskumuturrean (%12,5). Bajen iraupenari ere begiratu zaio ikerketa horretan, eta, kalteen larritasuna nolakoa den ikusteko, langile bakoitzak urtean galdutako egunak hartu dira oinarritzat. Hortik ateratako proportzioa honako hauxe dugu: 1,92 egun/urteko/langile bakoitzeko. Bulegoko langileen kexu nagusiak Lan-esparruari lotuta, bulegoko langileek adierazi dituzten ergonomia-arazorik larrienak honako hauexek dira: Leku nahikorik ez izatea lantokian. Altzariak modu desegokian antolatuta egotea. Giroa, tenperatura eta hezetasun erlatiboa egokiak ez izatea. Haize-korronteak sortzea, aire egokitua izateko sistemak direla eta. Argiztapen egokia ez izatea lantokian. Zarata egotea. Laneko eserlekua erosoa ez izatea. Laneko mahaiak erosoak edo egokiak ez izatea, batez ere, neurriei dagokienez. Mahai horietan tokirik ez izatea tresnak erabiltzeko (ordenadorea, telefonoa, etab.) edota gauzak gordetzeko. Osagai lagungarririk ez izatea (agiriak gordetzeko erretiluak, dokumentuei eusteko atrila, egokitzeko moduko pantaila-euskarria, oin-euskarria, etab.). Pribatutasunik ez izatea. Lankideekin edo bisitekin harremanak izateko modurik ez izatea. Gorputz atal Bulegariak ehunekotan Burua 15,9 Begiak 37,8 Lepoa-sorbalda 43,0 Bizkarraldea 18,7 Gerrialdea 27,1 Sabelaldea 0,0 Ipurmasailak 1,6 Izterraldea 1,2 Belaunpeak 1,2 Oinak-zangoak 6,4 Besoa-eskuin besaurrea 1,6 Besoa-ezker besaurrea 0.8 Eskua-eskuin eskumuturra 2,0 Eskua-ezker eskumuturra 0,4