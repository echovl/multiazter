Docutec Jerusalem of Gold, euskal doinu baten plagioa 'Jerusalem of Gold', israeldarren ereserki ez-ofiziala bihurtuko zen abestia, euskal kantu batean oinarrituta egin zuela aitortu du egileak. MIKEL LIZARRALDE Urre gutxiko kantua.   Steven Spielbergen The Schindler list izan zen estreinatu zen urtean mundu osoan ikusle gehien izan zuen filma. Baita Euskal Herrian ere. Ez dago jakiterik, ordea, euskal ikusleak filmeko musikaz jabetu ziren eta ezta piezetako bat ezaguna egin zitzaien ere. Bazuten, hala ere, horretarako aukerarik, John Williamsen soinu bandan euskal doinu bat agertzen baitzen, desitxuratua bazen ere: Jerusalem of Gold (Urrezko Jerusalem). Txantxa eman dezake, baina ez. 1967an, Israelen eta arabiarren arteko gerra hasi eta juduek Jerusalem bereganatu zutenean, Jerusalem of Gold mugimendu sionistaren ereserki ez-ofiziala bihurtu zen. Orain jakin da, ordea, kantuaren egilea, Naomi Shemer, euskal kantu batean oinarritu zela edo bestela esanda, melodia bera erabili zuela bere abestirik ezagunena sortzeko. Shemer joan den urtean hil zen, baina aurretik aitorpen gutun bat bidali zion Gil Aldema lagunari, eta han zioen Jerusalem of Gold euskal sehaska kantu batetik atera zuela. Haaretz egunkari israeldarrak kaleratu zuen albistea atzo. Natxo de Felipe Oskorriko kideak Berriari azaldu dionez, ez dago zalantzarik Jerusalem of Gold-ek euskal kantutegian sarritan erabilitako doinua duena. «Azkuek jasotako Bart hamarretan dago horren atzean, bertsolariek askotan erabili izan duten doinua». Mikel Laboaren Ihesa zilegi balitz abestiaren melodiak ere jatorri bera du, De Feliperen ustez. Armada israeldarraren ereserkia Bere lagun Gil Aldemak eginiko eskaera bati erantzunez idatzi zuen Shemerrek Jerusalem of Gold 1967an. Jaialdi ezagun batean aurkeztu zuten, eta berehala arrakasta handia lortu zuen israeldarren artean. Kantua ereserki bihurtzeko, ordea, beste hiru aste pasatu behar izan zuten; Israelgo Armadako paraxutistek Jerusalem hiria hartu zuten arte, hain zuzen. Sei Eguneko Gerra hasi zenean, soldaduek Deitoreen Harresian eta Meskiten Zelaian abesten zuten kantua eta Jerusalem osoa bereganatu eta gaur egun arte irauten duen okupazioa hasi zutenean, garaipenaren ikur bihurtu zen. Une horretatik bertatik, Jerusalem of Gold-ek ereserki nazional baten antza hartu zuen, eta Shemerrek inoiz egingo zuen abestirik ospetsuena bihurtu zen. Horren isla da kantuak Interneten duen sarrera mordoa, eta baita Spielbergek juduen genozidioari buruzko filmerako aukeratu izana ere. Hain zuzen ere, filmaren amaieran entzuten da abestia, Spielbergek holokausto nazitik bizirik atera zirenen aldeko aldarri sionista egiten duenean. Shemerrek ez zuen inoiz onartu Jerusalem of Gold idazteko beste melodia batean oinarritu zenik. Are gehiago, behin baino gehiagotan galdetu zioten euskal kantu bat zen, eta berak beti ezetz esan zuen. Hil baino lehen, baina, bekatua aitortu beharrean ikusi zuen bere burua, eta gutun bat igorri zion Aldemari. Shemerrek eskutitzean esaten duenez, 60ko hamarkadako kantari israeldar batek abestu zion behin euskal kantuaren melodia, eta «belarrien artean» gelditu zitzaion: «1967ko neguan Jerusalem of Gold-en bertsoak ari nintzen idazten, eta ohartu gabe melodia hori burutik jaitsi zitzaidan». Kantua egin eta gero konturatu omen zen egindakoaz eta ez zen ausartu ezer esatera. Hala ere, gutunean dioenez, «laneko istripu» horrek asko kezkatu zuen bizitza osoan, eta gaixotzera eraman zuen. Shemerrek onartzen zuen inspirazio iturri bat izan zuela, baina hura justifikatzeko modu bitxi bat ere bazuen: «Beharbada Inkisizio garaian kristautasunera derrigor bihurtutako juduen artean zegoen melodia horren jatorria», esaten zion Shemerrek bere buruari kontsolamendu moduan. Agian bihotza piztuko lioke Shemerri kontrako norabideko trukeak ere izan direla jakiteak. Hain euskaldun sentitzen dugun Geurea da abestiak jatorri sionista duela jakiteak, alegia.  