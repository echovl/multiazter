Docutec Patxi Goenagarekin elkarrizketa: Gramatikaren bideetatik Hizkuntz Politikara 1/2 Hainbeste urte euskararen gramatikaren bideetan ibili ondoren, hizkuntzaren beste alderdiari begira jarri da. Hizkuntzaren bizitasuna, egoera... ikustera abiatu da Hizkuntza Politikarako sailburuordetzatik. Ez omen da, hala ere, ikuste hutsarekin geratuko. H.- Zer da gramatika?P. G.- Gramatika bi zentzutan uler daiteke. Batetik, denok gogoan duguna. Hau da, liburukote bat non biltzen diren arauak. Esate baterako: euskaraz zenbait aditzekin subjektua ergatiboan edo nork kasuan doa. Horren arabera 'ni kotxe handia erosi naiz' gaizki legoke. Eta arrazoiak azalduko genituzke: EROSIk subjektua ergatiboan eskatzen du, beraz, nik behar du. EROSIk, bestalde, bi osagarri eskatzen ditu, bata kasu batean eta bestea bestean doana. Honaino konpondu dugu kasuaren kontua. Baina, aditzak komunztadura biekin eskatzen du. Beraz, ez dugu araua bete esaldi horretan. Bide honetatik liburu bat osatuko genuke, hizkuntza nolabait gobernatzen duten erregela nagusiak bilduko lituzkeena. Baina bada beste ikuspegi bat. Hizkuntzatik bertatik edo hizkuntzatik beretik asko bereizten ez dena: hizkuntza bera, alegia. Honen haritik, hizkuntza gaitasuna da: esate baterako, ni hizketan ari naiz, euskararen, gauza baten edo izaki baten jabe naizelako. Euskara zer da, hortaz? Nik egiten dudana, zuk ulertzen duzuna, eta beharbada ikasleek neke handiz ikasten ari direna. Gramatika, esan nahi dut, hizkuntza bera, hizkuntz gaitasun hori berori izan daitekeela. Batzuek hitz egiten dute modu batera, eta beste batzuek beste modu batera. Batzuek hitz egiten dute hizkuntza bat eta beste batzuek beste bat. Bestela esanda, gizakiok dugun ezagutza eta jakite hori nolabait esplizitatzea edo horren eredu abstraktu bat osatzea. H.- Ba al du bizirik gramatikak?P. G.- Niretzat oso zaila da gramatika eta hizkuntza bereiztea. Esan nahi dut, azken batean gramatika hizkuntzaren eredua izan daitekeela, guk asmatutako zerbait gure barrenean gertatzen den zerbait azaltzeko. Orduan, era horretara noski, hizkuntza zerbait bizia den bezala, gramatika ere zerbait bizia da. Hain zuzen, bizitasun horren ispilu edo izan beharko luke gramatikak. Gizakiok dugun ahalmena, hitz egiteko ahalmena, hizkuntza-ahalmena, berez, ahalmen amaigabea da, teorian. Errealitatean ez da hala, mugatuak baikara. Hala ere, denok dugu gaitasun bat inork inoiz esan gabeko zerbait esateko eta hala ere, inoiz entzun gabeko gauzak ere ulertzeko etab. Hor dago, hain zuzen, Gramatika Unibertsala deitzen den hori, hizkuntza berezietatik gora dagoen zerbait izango litzatekeena, azken finean, psikologiatik ere oso hurbil dagoen zerbait. Orduan, gramatika bizia al den galderari erantzunez, bai, hala da, egiten ari den zerbait den neurrian. HABE.- Bigarren hizkuntza bat ikasteko garaian, ikasleak ama-hizkuntza batetik abiatzen dira, normalean gazteleratik gure kasuan. Zein dira euskararen eta gazteleraren arteko alderik nagusienak?P. G.- Nire ustez, nahiz eta batzuek ez duten hain erraz onartzen, gaztelaniaren eta euskararen artean ez dago jendeak uste duen hainbateko alderik. Iruditzen zait gaztelaniaren eta euskararen artean badaudela antzekotasun handiagoak euskara eta frantsesaren artean baino, esate baterako. Edo euskara eta ingelesaren artean edota grekoaren artean baino. Niretzat diferentzia nagusiak izango lirateke, noski, hiztegia etab. Baina fonetikaren aldetik oso antzekoak dira, salbu txistukariak: ts, tx, tz... etab. Horiek ez ditu gaztelaniak, bat baino ez dauka, baina fonetikaren aldetik oso antzekoa da. Intonazioaren aldetik ere, oso antzekoak dira: hegoaldekoak gaztelaniarena eta iparraldekoak frantsesarena. Sintaxiaren aldetik, ordea, funtsezko diferentzia hiru puntutan egongo litzateke: Bata, hitz ordena. Eta hitz ordena esaldi, perpaus mailan eta sintagma mailan, nahi baldin bada, eta gutxi gorabehera esan liteke alderantzizko ordena dutela biek. Bestalde, deklinabidea eta aditza ere badira diferenteak. Baina egiturazaleek gustukoa izango dute, azken finean, molde berean sartzen baitira aditz guztiak. Hizkuntzaren beste alderditik HABE.- Hizkuntza Politikarako sailburuordea zaitugu. Zer duzu eskuartean une honetan eta epe motzean zein dira zure egitasmoak?P. G.- Aurten euskara biziberritzeko plana udaletan abian jarri nahi dugu. Hasi, hogei batekin hasiko gara. Lehendabizi diagnostikoa egin behar dugu: herri bakoitzean nola diren gauzak ikusi, zenbat diru erabiltzen den baterako eta besterako, zer-nolako baliabideak dauden... Euskararen erabilera-esparruak eta euskaren elikadura ere aztertuko ditugu. Bestalde, EAEko administrazioa euskalduntzeko bigarren plana aurten amaitzen da. Emaitzak jaso, aztertu eta hirugarren plana martxan jartzeko lehen urratsak ematen hasiko gara. Bestetik, orain laster amaituko da hirugarren inkesta soziolinguistikoa. Bertatik jasoko ditugun emaitzak aztertu ondoren, jarraibideak edota konponbideak aukeratu eta martxan jarri beharko ditugu. Transcription:[+] Transcription:[-] Zer da gramatika? Gramatika niretzat bi zentzutan uler daiteke: bata da hori eta denok gogoan duguna, hau da, liburukote bat non biltzen diren arauak. Esate baterako, ez dakit, euskaraz zenbait aditzekin subjektua doa ergatiboan edo hori modu askotara esan daiteke, edo esan daiteke nork kasuan doa, k bat eraman behar du, ez dakit zer eta badakit zer... eta hori arau bat da. Eta beraz, horren arabera esango dizute, ba bueno, batek esaten baldin badu ba "ni kotxe handia erosi naiz" esaten diozu "barkatu baina hori gaizki dago" eta horregatik dago gaizki: EROSIk eskatzen duelako subjektua ergatiboan, beraz, nik behar zuen eta gaizki. Eta gero EROSIk eskatzen ditu bi osagai, bi osagarri edo subjektua dena eta osagarria, hor daude baina bata doa kasu batean eta bestea doa bestean. Bale, konpondu dugu kasuaren, lehenbiziko kasuan. Baina gero aditzak eskatzen du komunztadura biekin eta jarri duzu aditza bakarrik komunztadura lehenbizikoarekin naiz duzulako, beraz, behar du dut. Hori dena, ezta? Hori da, liburu bat izango litzateke, hizkuntza nolabait gobernatzen duten erregela horiek edo erregela nagusiak biltzen dituena. Eta hori modu askotako gramatikak izan litezke. Eta bestea, askoz zeragoa... Kontzeptu finagoa edo xeheagoa esango genuke, da, hain zuzen, hizkuntzatik bertatik edo hizkuntzatik beretik asko bereizten ez dena, hizkuntza bera izango litzateke. Esan nahi dudana da hizkuntza, hizkuntza da gaitasuna, denok, esate baterako, ni ari naiz hitz egiten, ba bueno, hori euskara gauza baten edo izaki baten jabe naizelako. Orduan hori da, hizkuntzan, euskara, hori da. Euskara zer da? Nik egiten dudana, zuk ulertzen duzuna, eta beharbada ikasleek neke handiz ikasten direna, ezta? Ikasleak. Orduan, gramatika esan nahi dut hizkuntza bera, hizkuntza gaitasun hori berori izan daitekeela, baina bueno, hainbeste esan gabe izango litzateke nolabait hizkuntza gaitasun honen zera bat, modelo bat, errealitatean ez da, ez da gramatika, edo ez dira arauak eta abar. Daukagu denok ikusten duguna, hitz egiten duguna, ulertzen duguna etab. Eta batzuk hitz egiten dute modu batera, eta beste batzuek beste modu batera. Batzuek hitz egiten dute hizkuntza bat eta beste batzuek beste bat. Bueno, orduan, gramatika zer da? Hor, gizakiok dugun ezagutza eta jakite hori bada nolabait esplizitatzea edo horren modelo abstraktu bat osatzea. Bada, nik beti jartzen dut adibidea bada bueno, elektrizitatea zer da? Ba, bueno, denok ezagutzen dugun fenomeno bat da eta horren agerpenak zer dira? Ba bueno, zuk botoi bati ematen diozu eta argia pizten edo entxufe batean behatzak sartzen badituzu, kalanbrea izango duzu. Badago hor zerbait, ezta? Honen atzean zer dago? Atzean gauza asko daude eta gauza bat egon liteke, esate baterako, ba ez dakit, atomoaren zera egitura eta hor badira elektroiak etab. Elektroiak ez ditu inork ikusi, baina uste izaten da badirela edo gauzek funtzionatzen dute hori horrela balitz bezala eta gramatikarekin ere gauza berbera: aditza zer da? Ba bueno, aditza da guk asmatu dugun hitz bat deitzeko elementu bat modu jakin batean funtzionatzen duena eta hizkuntza askotan funtzionatzen duena. Hori, ez dakit ezer argitu dudan.