Docutec Oporrak badatoz! Askok eta askok egun gutxi barru udako oporrak izango ditugu berriz ere. Eta horrenbestez, urteroko ohiko galderari erantzun beharrean aurkituko gara: nola aprobetxatu ahalik eta ondoen oporrak hainbeste kostata iritsitako egun hauek alferrik galdu ote ditugun ustearekin ez bukatzeko? Hona hemen galdezka aritu ondoren, jaso ditugun proposamen eta ikuspegi desberdin batzuk. Aurten opor ibiltariak Aurten opor ibiltaria izango dugu: Galizia-Portugal-Extremadura-Toledo. Etxeko lauok elkarrekin, autoa hartu eta Vigo aldera abiatuko gara. Bidaia oso luzea denez, bidean geratuko gara (Leonen). Aurten saiatuko gara aterpetxe batetik bestera joaten. Nahiz eta orain arte, kanpinetan ibili izan garen, nagusiki. Horregatik, Leongo Udal aterpetxean egingo dugu lo. Vigon, berriz, ikusi beharko, aterpetxean tokirik ez dago eta. Gero, Portugalgo kostan barrena ibiliko gara (Viana do Castelo, Porto.) Lisboaraino. Han egun pare bat egin, eta Meridara (Badajoz) ailegatzea izango da gure helburua. Gero, Toledora. Jarraian, Salamancara. Eta handik etxera. Aurten ere, neu galtzaile! Martxoaren 9rako esan zidan ohelagunak abuztuaren lehen hamabostaldirako erreserba egina zuela Almeriako kanpin batean. Txundituta utzi ninduen. Egia da, bai, hamabostaldi bat lehenago aritu ginela, urtero bezalatsu, mendiaren eta hondartzaren onurez nor bere arrazoibideak aurkezten. Garaiz genbiltzala oraindik, baina komeni zitzaigula azken ordurako ez uztea. Egon hadi lo, eta jango duk me! Mila kilometrotik gorako bidaia, abuztuan paraje haietan egin dezakeen bero zakarra, Mediterraneoko salda berotan beratzen jarrita nazkatzeko arriskua. Burura etorritako argudio guztiak erabili ditut, baina alfer-alferrik. Etxeko gazteek galdera bakarra egin dute, ea aquapark edo antzekorik baden. Baiezkoa entzun duten bezain pronto, beste hiru aldeko sutsu gehitu zaizkio emazteari. Lau eta bat! Gauzak dauden moduan, alferrik ibiliko naiz orain ordezko beste plan bat egin nahian. Gibel-handi samarra denari bizkortzea beste biderik ez zaio geratzen, eta hurrengorako zoliago ibiltzea. Aurten ere, neu galtzaile! Ala ez? Bidai antolatuak gorroto ditut Irakaslea naiz eta bi hilabete opor ditut, beraz, gutxienez hilabete baterako joaten saiatzen naiz. Aurten Mexikora joan nahi dut. Bidai antolatuak gorroto ditut eta horregatik neronek prestatzen ditut hemendik lehen eta azken egunak. Gero, bertan nagoela, eguna etorri ahala erabakitzen dut nora eta nola joan. Ahal dela, bakarrik joatea gustatzen zait, bidean aisa egiten baitira lagunak. Burua nekatu gabe Gu urtero Gironako kanpin batera joaten gara. Han lagunartea ere egina dugu. Iritsi, karabana kokatu eta argindarra lotu. Bainu-jantzia jantzi eta tunbonan etzan. Hauxe da hamabost egunetako gure plana. Haurrentzat horrelakorik ez dago eta gurasoentzat zer esanik ez! Oporrak, oporrak prestatzea! Ez da horixe kontu samurra izaten. Izan ere, norberak beretzat antolatu behar izatera, seguru asko arazoak asko gutxituko dira, baina, norbaitekin adostu behar baduzu. Gehienetan jendeari opor hitza bidaia hitzaren sinonimo iruditzen zaio. Nire kasua, berriz, guztiz kontrakoa da. Niretzat bidaia hitza gehienetan lanaren sinonimo da eta oporra ez-bidaiatzearekin lotzen dut. Baina, laguna ere hortxe dago, eta, urtean zehar bizimodu arras desberdina dugunez, berak oporrak zarata, jendea, eguzkia, erosketak, eta azken finean, bidaiarekin lotzen ditu. Nola konpondu kontua? Bada, guk, normalean denbora gehiena baserrian ematen dugu eta tartean bidaiatxoren bat egiten dugu Europako hiribururen batera. Seguru asko aurten Berlin aukeratuko dugu. Baina, oporraldi batzuk ahaztezinak dira. Ez al da hala? Zazpi lagun Amsterdamera 7 lagunek Amsterdamera joatea pentsatu genuen eta bi kotxetan eta bi kanpin-denda hartuta abiatu ginen. Jana ere ahal genuen guztia erosi genuen -Europa oso garestia baitzen-. Abiatu ginen Paris aldera. Ordurako, erabakita geneukan Parisen zein kanpinetara joango ginen, baina Paris ez da nolanahiko hiriburua eta saihesbide hartan galdu egin ginen geure artean. Elkartu ginenean, bi kotxetan joateak zeukan arriskuaz jabeturik, erabaki zuhurra hartu genuen: fondoa banatu genuen. Horrela, hurrengo goizean, lasaituta, aurrera egin genuen. Baina, Belgikarako autopistan berriro galdu eta betirako apartatu ginen. Bazkaltzeko ordua iritsi zenean, konturatu ginen benetako egoeraz: fondoa banatu banatu genuen, baina ez ordea gainerakoa. Gure autoan lau ginen eta hiru lo-zaku; otordutarako ardoa nahi eta autoan esnea; guk zartagina eta haiek olioa.. Hamar egun eman genituen horrela, Belgika eta Holandan zehar. Oporretan, libururik ez! Nire senarra denarekin ezkondu baino lehen gertatutako da hau: Niri etxetik atera eta hortik zehar ibiltzea asko gustatzen zitzaidan. Berak, berriz, beti izaten zuen aitzakiaren bat liburu eta paper artean murgilduta ibiltzeko. Nik hura ezin nuen eraman, eta, halako batean, ultimatuma eman nion: edo aldatzen dituzu ohiturak edo jai duzu nirekin. Gauzak horrela, pentsatu genuen egun batzuk etxetik kanpora pasatzeak on egingo zigula. Negua zen eta Izabara joan ginen oporraldi erromantiko bat pasatzera. Nik jarri nuen baldintza bakarra: liburu bat bera ere ez. Gauza da bidean, iritsi baino lehentxeago, errepide-bazterrean geratu behar izan genuela. Ondo gogoratzen dut nola atera nintzen autotik, atzeko atea ireki, arroparen poltsa zabaldu eta. A ze desilusioa! Hala ere, Izabara iritsi eta afari eder batekin konpondu zen dena. Orain gogoratzen dudanean barregura ematen dit, baina orduan... Etxetik kanpo pasatu nituen lehenengo oporrak Sei urte izango nituen eta gurasoek udaleku batera bidali ninduten Nafarroara, 5 urtetik 14ra bitarteko beste ehun bat neskato eta mutikorekin batera. Udalekua lekaimeek gobernaturiko barnetegi modukoa zen. 'Montañas nevadas' eta 'Voy por rutas imperiales' abesten genuen. Hala ere, OJEko kanpalekuetan, errepertorio konprometituagoa zuten. Janaria eskas. Hor ikusi nuen telebista lehenengo aldiz: Rin-Tin-Tin. Arropa guztietan 86 zenbakia nuen josita eta egunero errezatu behar izaten genuen arrosarioa. Txintxo portatzen zirenen artean dozena bat arrosario banatzen zuten abemariak-eta ongi zenbatzeko. Niri ere egokitu zitzaidan horietako bat. Baina, etxean, amaren eskuetan hamaika aldiz ikusi arren, ikasi gabe nuen nola erabiltzen zen. Eta lepotik zintzilikatu nuen aldamenekoei harro-harro esanez: 'mira, tengo collar'. Galizia hura bai ederra! Haiek bai izan zirela opor ahaztezinak. San Iñazio bezperan erabaki eta abuztuaren 1ean irten genuen neska lagunak eta biok Galiziara joateko. Eguraldi ona izan genuen, batzuetan euri eta bestetan ateri. Ezagutzen ez nuen lurraldea oso polita, Euskal Herria bezain berdea. Eta gu maiteminduta, elkarrekiko xora-xora eginda. Horregatik ikusten genituen egun guztiak distiratsuak, horregatik lurraldea paregabea, horregatik janaria gutiziatsua.