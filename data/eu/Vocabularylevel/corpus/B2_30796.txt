Docutec Garabiak Gasteizen beste langile bat hil da eraikinetan lanean ari zela. Gasteiz handitzen ari da argi baino argiago dago hori. Azkar baino azkarrago. Hiriaren dohainez hitz egiten zenean garai batean dohain bat jartzen zuten beste guztien gainetik: eraztun berdearena. Esan nahi baita, harro zeuden agintariak hiri osoa inguratzen zuten parke eta ibaiertz amaiezinez. Gaur egunean badu Gasteizek beste eraztun bat hura inguratzen. Garabien eraztuna da hori. Ezen hiriaren bazter guztietan ari dira eraikin berriak egiten eta bista edonon jarriez gero garabiak baino ez dira ikusten mendietatik gero eta hurrerago. Azkar baino azkarrago ari da hiria handitzen baina abiada horrek bere ordaina ekarri du asteon jakin baitugu beste langile bat hil dela eraikinetan lanean ari zela. Oraingoan Mendizabalan suertatu da ezustekoa baina aurretik hainbat langile hil dira hirian antzeko egoeratan. Kalean egin dut topo lagun batekin. Mendizabalan gertatutakoa izan dugu hizpide. Berak goiz hartan bertan ikusi duen pasarte bat kontatu dit solasaren hariari jarraituz. Esan dit nola igaro den obratan zegoen eraikin baten ondotik. Nonbait bi gizon zeuden kaletik teilatu gainean zegoen langile bati aginduak ematen. Kalean zeuden bi gizonetako bat nagusia zen eta laguntzaileari hitz egiten zion. Gero, laguntzaileak nagusiaren hitzak itzuli egiten zituen arabierara eta teilatuan zegoen hirugarrenari aginduak arabez ematen zizkion. Itxura guztien arabera, teilatu gainekoak ez zuen gaztelania ulertzen. Lagunak esaten zidan ondo baino hobeto azaltzen zuela pasarte hark zelako distantzia dagoen nagusia eta teilatu gainekoaren artean, eta zeinen ahul sentitu behar zuen goialde hartan lan egiten ari zen gizonak. Solasa bukatu eta bakoitzak bere bidea hartzear geundela itxaroteko esan dit lagunak, baduela niri emateko zerbait. Zorroan eskua sartu eta txorizo oso bat atera du zorro barrutik. Zuretzat, esan dit. Txorizoa nondik atera duen galdetu diodanean harritu egin nau bere erantzunak. Magrebtar adiskide batek eman diola esan dit. Gabonak datoz eta lanean gabonetako otzara bat eman diote magrebtarrari. Gabonetako otzaran denetarik egon da: botilak, goxoak, txerrikiak. Denetarik baina ezer gutxi fede musulmana duen batentzat. Horrelaxe lortu du lagunak txorizoa, magrebtarrak emanda. Agur esan diogu elkarri. Eskuan nuen txorizoari begiratu diot zer pentsatu ez nekiela. Gasteiz handitzen ari da argi baino argiago dago hori.