Docutec Landare Berezien Azoka Pagoetako Parke Naturalean 2004ko apirilaren 3an eta 4an Landare Berezien Bigarren Azoka egingo da Iturrarango Lorategi Botanikoan (Pagoetako Parke Naturala, Aia, Gipuzkoa). Bertan ikusgai egongo denaz gehiago jakin nahi baduzu, jo artikulura. Pagoetako Parke Naturalak Azoka-egitarau bat jarri zuen martxan iaz, landare eta barazki-ekoizleek festa-giroan beraien produktuak plazaratzeko. Etapa berri hau, urtean behin ospatzen diren bi erakusketekin hasi dute: Udaberriko Landare Berezien Azoka eta Euskal Herriko Udazken Azoka. Udaberriko Landare Berezien Azoka Landare eta lore aukera zabala eskainiko du Azokak, geure baratzetan, leihoetan eta lorategietan ezagutzen ez direnak, hain zuzen. Ingurumenarekin errespetuz jokatzen duen eskulangintzako jarduerak erabiliz bakarrik lortutako landareak erakutsiko dira. Lehendabiziko Landare Berezien Azoka 2003ko martxoan egin zen, eta Gipuzkoako Foru Aldundiak eta Aiako Udalak elkarlanean antolatu zuten. Landare-ekoizle espezializatuak izan genituen bertan beren bitxikeriak erakutsi eta saltzen. Eta uste baino arrakasta handiagoa izan zuen azokak, 7.500 lagun hurbildu baitziren bertara, salmenta ugari izan zen eta baita jai-giro ederra sortu ere. Aurtengo azoka ere Iturrarango Lorategi Botanikoan izango da, landareak atsegin dituzten pertsonentzat, eta adituentzat, aparteko lekua. Azokan izango da zer jana eta edana, erromeria, lorategiko bideetan paseoak... Txikienek gainera, jolasguneaz gozatzeko aukera ere izango dute. Euskal Herriko Udazken Azoka Bukatzeko, aipamen txiki bat egin nahi diogu egitarau honen baitan antolatzen den bigarren azokari. Udazkenean ospatuko den Euskal Herriko Udazken Azokan hainbat baserritarren kalitatezko produktuak eskainiko dira. Jenero-klase hau gutxi saltzen da, oraindik ere kaleko dendetan aurkitzen zaila baita. Lehendabiziko Euskal Herriko Udazken Azoka 2003ko urriaren 4an egin zen eta bertako animalia, barazki eta fruitu-barietateak ikusi eta erosi ahal izan ziren. Nahiz eta izugarrizko euri-jasa izan, 1.700 pertsona inguru gerturatu ziren. Aurtengoaren berri jasotzen dugunean luzatuko dizuegu gonbidapena. Datu interesgarriak APARKALEKUAK: Antolatzaileek hainbat aparkaleku egokituko dituzte azoka-egunetarako eta bisitariak aparkalekuetatik azokara gerturatzeko autobusak ibiliko dira azokak iraun artean. ORDUTEGIA: goizeko 10:00etatik arratsaldeko 18:00ak arte. SARRERA: Sarrera 3 eurokoa izango da (12 urtetik beherakoentzat doan) eta azokarako sarreran bertan salduko da. Sarrerarekin aparkalekuetatik azokarako joan-etorria dohainik egin daiteke, eta, landareren bat erosiz gero, baita ere kontsigna-zerbitzua eta hauen garraioa aparkalekuetara. SARBIDEA: Ezinduentzat egokituta daude azoka-postuak eta komunak. ANIMALIAK: Azokako guneetan txakur-gidariak sar daitezke, baina gainerako txakur guztiak lotuta eraman beharko dira. * Pagoetako Parke Naturalera nola iritsi Parkea Aian dago, Zarautzetik eta Getariatik oso gertu, eta Donostiatik 20 kilometrotara. 1)A-8 autopistatik etorriz gero: - Zarautzen irten - N-634-a hartu Orioko norabidean - Zudugaraiko gainera iristean, GI-2631 errepide probintziala hartu, Aiako norabidean. Kilometro gutxira dago parkeko sarrera. 2)N-634 errepidetik etorriz gero: - Zudugaraiko gainean (Orioko gaina), GI-2631 errepidea hartu Aiako norabidean. Kilometro gutxira aurkituko duzu parkeko sarrera. Azoka honi buruzko informazio gehiago nahi duenarentzat: Telefonoa: 943 83 53 89 Posta elektronikoa: iturraran@gipuzkoa.net Web orria: www.iturraran.org