Docutec Puntuak kendu edo poltsikoak hustu Lau bat puntu. Edo agian, zazpi. Hala galduko nituen nik gaur, lanera bidean ertzainak atzetik izan banitu. Eta hori nere intentzio guztiarekin "gidari zuzen" izaten saiatu naizela. Markagailuari adi-adi begira eta "zienien Esti, zienien jun ber den " ibili naiz autobian. Hori bete dut, noiz edo noiz orratzak 110era ihes egin badit ere. Baina aurretik, Urrakiko portua igotzen ari nintzela, sagar bat jan eta mutxikina leihotik zelai batera bota dut konturatzeke, hango baserritarraren zelaia ongarritu nahian. Eta telefonoak jo didanean ere, hartu egin dut "ezin det hitzeiñ" esateko, baina hartu. Ederra beldurra sartu didatena puntutako karneta dela eta ez dela. Goizero irakurtzen dut Espainiako Ministro jaunaren izenean etxera iritsi zaidan aholku sorta, kontzientziatzeko, eta, hala ere, larri. Kotxearen aseguru etxetik deitu didatenean ez dut zalantzarik eduki: "Aseguru berezi bat dugu, urtean 24 euro, noiz edo noiz karneta kentzen dizutenerako edo". Bai, esan diet, hartu egingo dut, badaezpada. Eta 24 euro kendu dizkidate. Izan ere, horixe da, azken finean, lege berri honek ere berarekin dakarrena: NEGOZIOA. Dirua erruz jasoko dute gobernuek multak direla eta ez direla; dirua erruz jasoko dute autoeskolek ikastaroak direla eta ez direla; eta dirua erruz jasoko dute aseguru etxeek, aseguru berria dela eta ez dela. Europako beste herrialdeetan lege honi esker istripu kopurua murriztu egin dela entzun dut irratian. Eraginkorra dela, alegia. Hala izatea nahiko nuke. Eta balio badu, ongi etorria izan dadila. Ez nago legearen kontra, ezta gutxiago ere. Nire inguruan auto istripuz hildako batzuk ezagutu ditut, zoritxarrez, eta hori ekiditeko edozer egitearen alde nago. Baina denari etekina atera behar hori... ditxosozko negozioak.