Docutec Pablo Malo, psikiatra Pasioz deskribatu digu bere lanbidea Pablo Malo psikiatrak. Ahots leunez eta begirada sakonez azaldu dizkigu ogibidearen gorabeherak. Egoera gogorrak bizi behar izan dituela esan digu, hautsitako familien etsipena, esate baterako, baina esperientzia horiekin asko ikasten dela gaineratu du. Besteak beste, Bilboko bere kontsultategian zenbait lankiderekin abian jarritako Lehenak egitasmoaren gainean jardun dugu. Lehenengo gertakari psikotikoak Bilboko Etxaniz suhiltzailearen plazan dagoen anbulatorioan egiten du lan Pablo Malok, Psikiatria eta Osasun Mentaleko sailean. Bost laguneko taldeak dihardu lanean bertan, kontsulta eder eta eguzkitsuetan, Bizkaiko hiriburuaren bihotzean. Hirugarren solairura igo eta itxarongelan isiltasuna da nagusi, gizon eta emakumeak pentsakor daude, medikuarekin egoteko zain. Guk ez dugu gehiegi itxaron behar izan, eta iritsi bezain pronto hartu gaitu Pablo Malok bere bulegoan. Gaur-gaurkoz, Lehenak egitasmoarekin buru-belarri ari da, lehenengo gertakari psikotikoak tratatzen. "Lehenengo gertakari psikotikoetan enfasi gehiago jarri behar dugu, hori da egitasmoaren ezaugarri nagusia. Beti izan dugu eskizofreniaren ikuspegi ezkorra eta ikuspegi hori aldatu behar dugu. Izan ere, lehenengo gertakari psikotikoa garaiz eta ondo tratatuz gero, bilakaera hobea izan daiteke". Horrelako kasuetarako, osasun mentaleko eguneko zentro bat jarri beharko litzatekeela gaineratu du Pablo Malok, kasu larri horiei erantzun hobea emateko. Lehenak egitasmoak bost urteko iraupena du. "Lehenengo hiru urteetan gaixotasuna kontrolatzea da gure helburua, eta horrela, epe luzera emaitza hobeak eskuratzeko itxaropena dugu". Egitasmoaren bitartez, denbora gehiago eskaini nahi diete gaixoei eta euren senideei. "Osasun mentaleko zentroetan ez dugu astirik izaten gaixo horiekin eta haien familiekin lan egiteko, eta ezinbestekoa da lan gehiago egitea euren gaixotasuna berme osoz tratatzeko". Horretarako, heziketan aditua den psikologo baten laguntza dute, familiekin eta gaixoekin lan egiten duena. "Kontuan izan behar da, Lehenak egitasmoaren barruan tratatzen ditugula arazo psikiko larriak dituzten pertsonak, alegia, segimendu handiagoa behar duten gaixoak". Bizkaian lau gune Lehenak egitasmoa lau taldetan banatuta dago Bizkaiko lurralde historikoan: Basauri eta Gernikan, Uribe kostan, Ezkerraldean eta Bilbon daude talde horiek. Programa abian jarri zutenetik urte bat igaro da, baina oraindik ez daukate lehenengo balorazioa egiteko adina datu. "Garrantzitsuena izango litzateke ospitaleratzeak gutxitzea; eta hori da, hain zuzen ere, jakin beharrekoa, ea gutxitu diren. Horrela izanez gero, egitasmoa arrakastatsua izango da". Gaixotasun susmoa etxean Etxeko norbaitek arazo psikotikoak dituelako susmoa dagoenean, komeni da familiako medikuarengana joatea ahalik eta azkarrena. "Normalean etxeko medikuak osasun mentaleko zentroetara bidaltzen du gaixoa, eta haiek ikusten badute lehenengo gertakari psikotikoa izan duela, guregana bideratzen dute". Pablo Malok esan digunez, hori da ohiko bidea. "Zenbaitetan lehenengo sintomak azaleratzen direnerako, pazienteak gaixotasuna garatuta izaten du. Hasierako sintomak dira depresioa, antsietatea eta pertsonaren baztertzea. Bakartu egiten dira eta kalera irteteko beldurra izaten dute". Ondoren errealitatearen muga gainditzen dute eta haluzinazioak izaten dituzte. "Hasierako fase horretan, guk lehenbailehen hasi nahi dugu tratamendua ematen. Eta horretarako, bilerak egingo ditugu etxeko medikuekin. Susmo dutenean, jar daitezela harremanetan gurekin". Faktore genetikoek garrantzi handia izaten dute horrelako gaixotasunen agerpenean, baina edonori gerta dakiokeela esan digu gure protagonistak. Lanbide zoragarria Izugarri gustatzen zaio bere lanbidea, pasioz bizi du eta, adierazi digunez, zerbait berria ikasteko aukera eskaintzen dio egunero. "Pertsonen bizitzan sartzeko aukera ematen digu eta lanbide gogorra den arren, interesgarria da oso". Kasu askotan familiak hautsi egiten dira, izan ere, familia askotan gaixo bat baino gehiago egoten dira, eta horrelakoetan egoera oso traumatikoak bizi behar izaten dituzte. "Ez da samurra izaten, baina, niretzat, gaixoak bere gaixotasunaren kontzientzia edukitzea ezinbestekoa da, gure lanbidean arrakasta izateko. Onartu behar dute gaixoak direla eta medikatu behar direla. Hori lortzen badugu, lan erdia egina dugu eta egoera gogor asko saihestu ditzakegu".Hogei urte baino gehiago daramatza lanbidean eta inbidia ematen du horren gustura ikusteak. Transmititzen duen gogoa ikusita, ziur asko lana ondo egingo duela Pablo Malok. Gorka Etxabe (Arteman)