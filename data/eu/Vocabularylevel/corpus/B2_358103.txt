Docutec Euro bat: emateko gutxi, baliatzeko asko Teaming-aren bitartez, euro bat aski da Afrikan ospitale bat eraikitzeko. Taldearen indarrean oinarrituta, ekimen solidarioetan parte hartzeko bidea zabaltzen du emailearen diru-zorroari kalterik egin gabe. Diru-kopuru txikiak biltzean oinarritzen da, eta edozein enpresa, familia edota elkartek jar dezake martxan. Hilabetean diru kopuru bat emateko prest dagoen taldea elkartzea eta proiektu bat aukeratzea da kontua. Horixe da teaming delakoa martxan jartzeko behar den guztia. Ziur aski teaming kontzeptua arrotz egingo zaio bati baino gehiagori. Baina adi egon, ingelesezko hitz bat baino askoz ere gehiago baita. Presaka bizi garen honetan, filosofia berri honek solidarioak izateko ateak irekitzen dizkigu denborarik eta ia dirurik gastatu gabe. Jil van Eyle ekonomista holandarra da kontzeptuaren sortzailea. Bere alaba Monica hidrozefalia izeneko gaixotasunarekin jaio izanak eraginda dirua biltzeko formula alternatiboak bilatzen hasi zen. Arian-arian, Van Eylek, Frank Rijkaard entrenatzailearen laguntzailea izateagatik ospetsua denak, taldearen indarrean oinarritutako filosofia abiarazi eta teaming izenaz bataiatu zuen. Ekonomistaren arabera, edozein enpresa edota familiak martxan jar dezake berak asmatutako formula. Prozesua sinplea da: taldekide guztien artean hilabetean jarriko duten kantitatea adostu eta diru-laguntza jasoko duen proiektua aukeratzen dute. Horrela, bakoitzarentzat sinbolikoa den diru kopurua oso baliagarria bilakatzen da. Izan ere, euro bakar batekin ezer gutxi egin daiteke: aldiz, 300 lagunek hilabetean euro bat ematen badute, euro bakar hori oso esanguratsua da. Horregatik diogu euro bat aski izan daitekeela Afrikan ospitale bat eraikitzeko. Euskal teaming-a Ingelesetik hartutako terminoa bada ere, gurean badira aspalditik dirua honela biltzen duten taldeak. Euskal Herriko Unibertsitateko langile talde batek, esate baterako, duela 11 urte martxan jarri zuen. % 0,7 Elkartasun Fondoa izenpean, EHUko 230 langilek bat egitea erabaki zuten. Gaur egun, 500 kide baino gehiago biltzen ditu, unibertsitateko langileriaren %10. Elkartearen izenak dioen bezala, taldekide bakoitzak soldataren % 0,7 jartzen du hilero. Urtearen amaieran, berriz, Gobernuz Kanpoko Erakundeek aurkeztutako proiektu ezberdinen inguruko galdeketa egiten dute. Horrela, aldeko boto gehien lortzen dituzten proiektuak izango dira finantzatuko direnak. Marta Macho Stadler EHUko matematika irakaslea eta Elkartasun Fondoko presidentea da. Bere esanetan, alfabetatze eta hezkuntza arloko proiektuei bultzada emateko asmoz, 40 proiektu baino gehiago finantzatu dituzte azken urteotan eta orotara 800.000 euro baino gehiago banatu dituzte. Besteak beste, Sierra Leona, Kamerun edota Aljeriako eskola batzuen eraikuntzan parte hartu dute. Eusko Jaurlaritzako eta Osakidetzako langile talde batek ere antzeko ekimena abiarazi zuen 1999an. Miren Ortega Eusko Jaurlaritzako eta Osakidetzako langileen % 0,7 Elkarteko presidente ohia da. Ortegaren hitzetan, "gure lantokitik mugitu gabe, herrialde xumeei laguntzeko zerbait egin genezakeela uste genuen". "Erakundeek laguntza ematea ondo dago, baina guk ere badugu zer esanik", gaineratu zuen. Urtean 280.000 euro inguru biltzen dituzte. Diru-laguntza proiektu ezberdinen artean banatu beharrean, ordea, indarrak proiektu bakar batean ipintzea pentsatu zuten. "Duela hiru urte, laguntza proiektu bakar batean kontzentratzea erabaki genuen. Horrela, irizpide jakin batzuk betetzen zituzten proposamenak aztertu ondoren, Guatemalako Solola eremua aukeratu genuen". Ortegak aipatutako irizpideak, besteak beste, honakoak dira: Euskadiko Gobernuz Kanpoko Erakunde baten ardurapean egotea eta Nazio Batuen Erakundearen pobrezia indizeak betetzea. Elkartearen baitan 1.100 kide daude eta Ortegak azpimarratzen duenez, gehienak oso fidelak dira. "Oso gutxi dira elkartea utzi dutenak", dio. Ildo horretatik, elkartean parte hartzea "apustu pertsonala" dela dio, lanorduetatik kanpo dihardutelako. Taldea txikia denean Eusko Jaurlaritza edota EHU bezalako erakundeak alde batera utzita, bada laguntzeko gogo bizia duen elkarte txikiagorik ere. Horren erakusle da Bilboko Gazteok Mugimenduan elkartea. Katekesian elkar ezagutu zuten 15 gaztek osatu zuten 1992an eta duela zenbait urte teaming kontzeptua aplikatzea erabaki zuten. "Elkartea osatu eta handik urte batzuetara, gehienak lanean hasi ginen. Orduan, soldataren zati txiki bat ekimen solidarioen alde bideratu genezakeela bururatu zitzaigun. Urte osoan zehar soldataren %5 jartzen dugu eta ekainean proiektuaren aukeraketa egiten dugu". Aurtengoan, 5.000 euro inguru lortu dituzte eta Keniako hezkuntza zentro baten eraikuntzan parte hartu dute. "Harrituta gaude lortu dugunarekin", dio David Maroto elkarteko kideak "izan ere, esfortzua oso txikia da eta poza, berriz, ikaragarria".