Docutec Amniozentesia Umetokiarenbarrutik likido amniotikoa ateratzea da proba diagnostiko honen helburua, eta horretarako sabelean zehar ziztada bat egiten da orratz huts batekin, ekografia bidezko kontrolpean (ikus irudia). Hainbat arrazoi egon daitezke haurdunaldia bitartean proba hori agintzeko, baina indikazio nagusia jaio aurreko diagnostikoa izan ohi da. Azken 10 urteotan bikoiztu egin da ospitaleetan egindako amniozentesien kopurua. 35 urtetik gorako emakumeek, nahi izanez gero, amniozentesia Osasun Publikoaren kontura egiteko aukera dute, eta adinean aurrera doazen 10 emakumetik bederatzik baiezkoa ematen dio proba horri. Azken urteotan 35 urtetik gorako emakumeen haurduntzek gora egin dutenez —gaur egun haurdunaldi guztien % 25 baitira—, logika hutsez egindako amniozentesien kopuruak ere gora egin du. Nola eta noiz egiten da azterketa? Indikazioa jaio aurreko diagnostikoa denean, proba egiteko garairik egokiena haurdunaldiaren 14. eta 17. asteen artean izaten da. Normalean, fetuaren kokapen zehatza ultrasoinuen bidez jakiten da, ekografiari esker. Haurdun dagoen emakumearen sabeleko larruazala garbitu ondoren, anestesiko topiko bat jartzen da, edo baita anestesia lokala injektatu ere azalean. Jarraian orratz luze eta mehe bat sartzen da sabelean zehar umetoki barrura, eta likido kopuru txiki bat ateratzen da fetuaren inguruan dagoen likidoz betetako zaku horretatik (normalean haurduntzako aste bakoitzeko 1 cc likido pilatu ohi da zaku amniotikoan). Azterketarako prestaketa Amniozentesia egiteko, ez da beharrezkoa bezperatik ingresatzea. Emakumeak baimen informatua izeneko inprimakia sinatu behar du. Maskuriak beteta egon behar du ekografia hobeto egin ahal izateko, baina ez dago inolako jan-edanen muga edo debekurik. Zer sentitzen da azterketa bitartean? Anestesia erabiliz gero, ziztadak eragindako sentsazio bizi eta zorrotza segundo gutxi batzuetan. Eta orratza sabelean zehar zaku amniotikoan sartzen denean ere mina sentituko du emakumeak (segundo batzuetako kontua). Zenbait emakumek presio-sentsazioa nabaritzen dute sabelaren beheko aldean likidoa ateratzeko unean eta, azkenik, prozeduraren ostean kalanbre txiki batzuk ere ager daitezke. Noiz agintzen da proba hori? Fetuak eduki dezakeen gaixotasun posible bat jaiotza aurretik diagnostikatzeko erabiltzen da proba hau. Baita haurduntza patologikoen jarraipena egiteko ere, eta gaixotasun jakin batzuen (hidramniosa edo gehiegizko likido amniotikoa, esate baterako) tratamendu moduan. Zer diagnostikatzen du amniozentesiak? Proba honekin likido amniotikoa eta zelula fetalak lortzen dira. Baliagarria da, beraz, kromosometako alterazioak (Down-en sindromea, esaterako), akats neuralak (nerbio-sistemaren garapenean gertatutako hutsuneak, hala nola arantza bifidoa edo anentzefalia) eta bestelako trastorno metabolikoak edo hereditarioak, ez hain usuak, detektatzeko. Haurdunaldia bitartean, azterketa hori erabil daiteke bestelako arazoen susmoa baldin badago ere —infekzioren bat edo Rh bateraezintasuna—. Eta haurdunaldiaren amaiera aldera, fetuaren biriketako heldutasuna ere jakin daiteke amniozentesi bidez. Batez ere, ondorengo kasuetarako erabiltzen da: a) Fetuaren kariotipoa (kromosomen irudia, bestela esanda) erabakitzeko, arrisku altuko kasuetan, alegia: - Amaren adina 35 urtetik gorakoa denean - Aurretik anomalia kromosomikoak dituzten seme-alabak izan badira - Familian aurrez translokazioren bat egon bada (kromosoma zati bat kromosoma batetik bestera trukatu edo aldatzen da) - Emakumeak berezko abortu bat baino gehiago izan baditu - X kromosomari lotutako trastornoen kasuan b) Azterketa biokimiko bat egin nahi denean: - Gaixotasun metabolikoak (entzimen azterketa, alfa-fetoproteina izenekoa batez ere) - Hodi neuraleko akatsak c) Emakumearen beldurrak eraginda ere erabiltzen da amniozentesia, baina kasu honetan indikazio medikoak gailendu beharko lirateke bestelako arrazoi guztien gainetik. Nola baloratzen da proba? Amniozentesiaren emaitzak 2-3 aste luzatzen dira, proban lortutako zelulen hazkundeak duen abiaduran gerta daitezkeen bariazio indibidualen arabera. Proba normala bada, ez da inolako akatsik ikusiko kromosometan, ezta bilirrubinaren edo alfa-fetoproteinaren gehiegikeriarik ere. Anomaliaren bat detektatuz gero, medikuak informazio egokia emango dio emakumeari, azken erabakia har dezan. Zeintzuk dira probaren arriskuak? Amniozentesia prozedura segurua da, baina hala ere baditu konplikazio batzuk: batetik, fetuak lesioren bat edo baita infekzioren bat jasateko arriskua oso txikia da. bestetik, amniozentesia egin ondoren berezko abortu edo ume-galtze bat izateko arriskua % 0,5-% 0,8 bitartean estimatzen da gaur egun, serie estatistiko desberdinen arabera. Jabier Agirre, UZEI