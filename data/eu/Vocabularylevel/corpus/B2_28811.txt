Docutec Izan ala ez izan Brasildar jatorriko emakumezko batek 10 urtetik gora darama Nafarroan, nafar batekin ezkondua. Telebistan, ordea, etorkin gisa aurkeztu dute. Andrazko hori etorkina, emigrantea al da? Josu Lartategi Lehengoan berri txundigarria aditu nion Euskal Telebistako berri emaile bati; edo horren atzean dagoen lan taldeari; edo berria bere horretan emititzea onartu zuen produkzio ekipoari. Beraz eta sinplifikatuz, esan dezagun Etebekoei aditu niela, beste barik. Gero eta sein, haur, umetxo gehiago dakarkigu mundura, eta jaiotako haur horietarik kopuru ederra, ehuneko hamar ingurukoa, etorkinen jaiotze tasak eragindakoa da. Hori ez da txundigarria. Txundigarritasuna akabu aldera etorri zen, berria ahozko testigantza errealekin biribiltzen saiatu zirenean. Kaminoko Ama Birjina ospitalean zebiltzan kazetariak berria paratzen, eta zer hobe berria paratze aldera etorkin bat koiu eta izan berri duen umeaz eta orain arte bizitutakoez zer edo zer kontatzea baino. Ikusleek espezial eskertzen dituzte gizatasun erakusketa agerikook. Lehenbizi napar euskalduna atera da. Gero napar erdalduna. Gero, ustezko etorkina. Beno ba, emakumea brasildarra zen jatorriz. Hamar urtetik gora zeramatzan Nafarroan, napar batekin ezkondua. Hirugarren-edo haurra zuen oraingoa. Ederto batean moldatu izan da beti senarraren familiarekin. Azentu brasildarra, bide batez esanda, apenas antzematen zitzaion. Eta berria etorri bezala joan da. Eta nik diot: andrazko hori etorkina, emigrantea al zen? Kazetari horiek, edo andrea aurkeztu zieten medikuek, zergatik hartu zuten emigrantetzat? Eta zer da ba, herri honetan, etorkin izatea? Kulturalki eta sozialki noiz da bat etorkin? Eta legez? Legeak dioena ez al da etorkina dela lan bila etorri berri den kanpotarra? Emigranteen haurra izatea ez al da aita-amak, biak, etorri berriak izatea eta beraz bertako nazionalitaterik gabeko gurasoak edukitzea? Emakume horrek ez al dauka espainiar nazionalitatea? Eta haurrak ez al dira legez naparrak, aita-amak naparrak diren bezalaxe? Ez al da Nafarroan bizi diren eta espainiar estatus legala duten napar legezko asko baino naparragoa? Emigrantetzat hartuko al zuten jatorriz brasildarra izan beharrean salmantinoa edo paristarra izan balitz?