Docutec Nola ikusten dute beren burua gaurko gazteek Betiko gatazka da gizon-emakumeen arteko berdintasuna. Baina, gazteei galdetuz gero, ordea, bada bi sexuak bereizteko hainbat ezaugarri azpimarratzen duenik. Hala dirudi, behinik behin, ondorengoak irakurriz gero. Badirudi neskek gehiago eta hobeto baloratzen dutela beren burua mutilek baino. Ezaugarri on gehiago dituztela uste dute nonbait. Gainera, beren ahotan darabilten horietako ezaugarri asko bat datoz betiko emakume eta gizonen irudi estereotipatuekin. Mutilek duten ezugarririk nabarmenena AGINTEA edo AUTORITATEA da. Bigarrena, berriz, borrokarako gaitasuna. Nesken kasuan, aitzitik, ezaugarri konplexuagoak aipatzen dituzte: espresibitatearekin lotutakoak, batez ere. Esaterako, intuizioa, xehetasunei arreta jartzea, pazientzia, zuhurtasuna, maltzurtasuna. Deigarriena zera da, neskak direla neska eta mutilen arteko aldeak gehien azpimarratzen dituztenak. Hala ere, beti beren sexuaren alde egiten dute. Nesken ustez, emakumeak gizonezkoak baino hobeak dira hamabi ezaugarritan, 5 ezaugarritan berdin dabiltza eta ezaugarri bakar batean aitortzen dute gizonezkoen nagusitasuna: AGINTEA. Kontuan hartzen badugu azken ezaugarri hau ez dagoela oso begi onez ikusita, pentsa daiteke gehiago dela keria, tasuna baino. Bere rol berrian neskek emakumeak garai batekoak zituen guztiak biltzen dituzte; hau da, betiko ama/emazte/etxekoandrearenak gehi etxetik kanpoko gizartean tokia irabazteko beharrezkoak dituen iniziatiba, prestaketa eta kualifikazioa, gatazkak konpontzeko gaitasuna, lanerako gaitasuna... Emakumezkoen ustez, agintea besterik ez zaie falta. Gauzak ez dira hain biribilak mutilek hitz egiten dutenean, nahiz eta hauek ere nesken gainetik ikusten duten beren burua. Esaterako, agintean, borrokarako gaitasunean, erabakiak hartzeko garaian eta lanerako gaitasunean. Agerikoa denez, ezaugarri instrumentalak direnean. Ikasketetan aurrera egiten duten neurrian, hala ere, neska eta mutilaz duten irudia gero eta berdinagoa da; hau da, gora egiten dute bai neskek bai mutilek beren burua definitzeko erabiltzen dituzten ezaugarri onek.