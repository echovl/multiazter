Docutec Hegaldien atzerapen eta ezeztapenak Hegaldi komertzialen erabiltzaileari hainbat eskubide eta erreklamazio egiteko aukera aitortzen zaizkio. Zer egin dezakegu, ordea, gure hegaldia atzerapenez dabilenean? Nolako eskubideak ditugu eta nola exiji dezakegu eskubide horiek bete daitezen? Ez ahaztu aire-garraioko txartela kontratua dela: hortaz, bera erositakoan, itundutako baldintzetan eraman behar du garraiolariak bidaiaria. Helmugara iristeko hegazkina erabiltzen dutenen oporraldietako izu eta mehatxua bihurtu dira aspaldi honetan hegaldien atzerapen eta ezeztapenak. Espainiako Kontsumitzailearen Defentsarako Elkarteak emaniko datuen arabera, joan den udan atzerapenek erreklamazioen %16 sortarazi zuten eta ezeztapenek %12, baina arazoa ez da uda partean bakarrik gertatzen. Batasun Europarrak iaz onetsi zuen Europar Parlamentuaren 2004ko otsailaren 11ko 261/2004 Araudia aurtengo otsailaren 17an sartu da indarrean. Araudi horrek, hegazkinean sartzea ukatzekotan edo hegaldia bertan behera gelditu edo atzerapenez ibiltzekotan, bidaiariei laguntza eta ordainketa egiteko ohiko arauak xedatzen ditu. HEGALDIA ATZERATZEAN Nolako arrazoiak eman ditzake konpainiak, hegaldiaren atzerapena zuritzeko? Askotxo dira: ezegonkortasun politikoa, hegaldia ezinezko bihurtzen duten baldintza meteorologikoak (ekaitza, elurra, kazkabarra) segurtasun alorreko arriskuak, hegaldiaren segurtasuna ezin bermatuzko bihurtzen duten ustekabeko akatsak eta konpainiaren lanean eragina duten grebak. Horiek denak "halabeharrezkotzat" kalifikatuak daude, hots, bidezko neurri guzti-guztiak hartuta ere, aparteko gorabehera horiek saihestea ezinezkoa litzateke. Nolako arrazoiak ezin ditzake eman konpainiak, hegaldiaren atzerapena zuritzeko? Adituen iritziz, aipatu dugun Araudi horrek ahalbideratu du epaileek onargarritzat jotzea konpainiek argudiatu izan dituzten arrazoi gehientsuenak. Kaltetutako kontsumitzaileari geratzen zaion defentsa bakarra da alegazio horien agiri bidezko justifikazioa eskatzea. Arrazoia nahikoa baldin bada, onartu egin beharko du. Bestela, auzitara jo edo ez jo erabaki dezake. Nolako atzerapenek sortarazten dituzte bidaiarien aldeko eskubideak? A - 1.500 kilometro arteko bidaietan, bi ordutik aurrerako atzerapenak. B - 1.500 kilometrotik gorako Europa barneko hegaldietan eta mundu zabalerako 1.500 eta 3.000 kilometro artekoetan, hiru ordutik aurrerako atzerapenak. C - Aurreko ataletan aipatzen ez diren hegaldietan, lau ordutik gorakoak. Atzerapenak kalteturiko bidaiariak nolako eskubideak ditu? Europako Batasuneko arauen arabera, konpainiak hurrengoak eskaini behar dizkie doan bidaiariei: Itxaron beharreko tarte horretarako adinako janari eta freskagarri. Bi telefono dei, telex, fax mezu edo mezu elektroniko. Gau bat edo gehiago eman behar denean, doaneko lojamendua, edo bidaiariak aurreikusiriko egonaldiaz gaineko egonaldi osagarria. Aireportua eta ostatuaren arteko garraioa doan, baldin eta "alternatibazko hegaldiaren irteera aurreikusitakoa baino gutxienez 24 ordu geroago gertatzen bada". Atzerapena bost ordu baino handiagoa izaki, hegaldia bidaiariarentzat alferrikakoa bada, txartelaren prezioa itzuli beharko zaio eta, bidezko baldin bada, abiapuntura itzultzeko hegaldia, lehenbailehen. Dirua, gehienez ere, zazpi egun igarota itzuliko zaio bidaiariari. HEGALDIA BERTAN BEHERA UZTEAN Hegaldia bertan behera uzteko nolako arrazoiak eman ditzake konpainiak? Atzerapenak eragiteko arrazoi berberak. Begira txosten honetako "Hegaldia atzeratzean" atalean. Hegaldiaren ezeztapenak kalteturiko bidaiariak nolako eskubideak ditu? Garraio alternatiboen gaineko informazioa eskaini behar du konpainiak. Horrez gainera, bidaiariari dirua itzultzeko eta, bidezkoa bada, abiapuntura lehenbailehen itzultzeko edo, bestela, bidaiariari komeni zaion geroagoko data batean helmugara eramateko (hori bai, erabilgarri dagoen eserlekuen kopuruaren arabera) aukera ere emango dio. Ezeztapenak eraginiko bidaiariak eta hegaldiaren atzerapenak kalteturikoak eskubide berberak dituzte: janaria eta freskagarriak doan hartzea, bi telefono-dei egitea, etc. Ba ote du bestelako eskubiderik ezeztapenak kalteturiko bidaiariak? Txartelaren prezioa jasotzeko edo alternatibazko garraiobideren batean joatea gehi diruzko ordaina jasotzea. Dirua jasotzearen alde egiten badu, zenbat ordainduko zaio? Erositako prezioan, txartelaren balio osoa, hegaldian egin ez duen parteari dagokiona. Baita eginiko hegaldiaren parteari dagokiona ere, hegaldia alferrikakoa bada, bidaiariaren hasierako planen arabera. Horiek ez ezik, bidezkoa denean, lehen abiapunturainoko hegaldia lehenbailehen. Bidaia konbinatu edo antolatu baten parte den hegaldiko bidaiariei, bidezkoa bada, abiapunturainoko hegaldia lehenbailehen egiteko aukera emango zaie, baina dirurik ez. Itzulketa gehienez ere zazpi egunean egin beharko du konpainiak dirutan, txeke, banku-transferentzia elektroniko edo arruntaren bidez edo, bidaiariarekin elkar hartuz gero, bidai bonoetan zein bestelako zerbitzuetan. Nola egiten da garraio alternatiboa? Baliokidetzat hartzeko moduko baldintzetan helmugarainoko garraioa lehenbailehen egingo da edo, bestela, bidaiariari komeni zaion geroagoko data batean (hori bai, erabilgarri dagoen eserlekuen kopuruaren arabera). Eskualdeak edo hiriak aireportu bat baino gehiago baditu, konpainiak bidaiariak erreserban hartutakoaz beste aireportu baterainoko garraio alternatiboa eskaintzen duenean, konpainiak ordainduko ditu hasieran bidaiariak hitzarturiko aireportua eta alternatibazko aireportuaren edo bidaiariarekin adostutako tokiaren arteko lekualdaketa-gastuak. Atzerapenak diruzko ordainik jasotzeko eskubidea ematen al du? Bai, hona hemen gorabeherak eta kopuruak: A - 1.500 kilometro arteko bidaietan, 250 euro. B - 1.500 kilometrotik gorako Europa barneko hegaldietan eta mundu zabalerako 1.500 eta 3.000 kilometro artekoetan, 400 euro. C - Aurreko ataletan aipatzen ez diren hegaldietan, 600 euro. Alternatibako garraioa onartzen duen bidaiariak ba al du dirurik jasotzeko eskubidea? Bai, baina konpainiak ordain horien erdia bakarrik entregatu ahal izango du, garraio alternatibo horrek helmugara iristeko eta hasieran aurreikusiriko hegaldiarekiko aldeak hurrengoak direnean: A - 1.500 kilometro arteko bidaietan, bi ordu baino gutxiago. B - 1.500 kilometrotik gorako Europa barneko hegaldietan eta mundu zabalerako 1.500 eta 3.000 kilometro artekoetan, hiru ordu baino gutxiago. C - Aurreko ataletan aipatzen ez diren hegaldietan, lau ordu baino gutxiago. Ordaina jasotzeko eskubidea ezeztatzen al du gorabehera jakinen batek? Bidaiariak ez du dirurik jasotzeko eskubidea baldin eta hegaldiaren ezeztapena gutxienez bi aste lehenago jakinarazi baldin bazaio; ezta, jakinarazpena zazpi egun lehenago egin bazaio eta aurreikusitako orduak baino gehienez ere bi ordu lehenago irten eta, gutxienez, lau ordu beranduago iristeko aukera ematen dion helmugara alternatibazko garraioa eskaini baldin bazaio ere. Diruzko ordaintze hori ez da egingo, era berean, jakinarazpena zazpi egun lehenago egin bazaio, baldin eta aurreikusitako orduak baino gehienez ere ordubete lehenago irten eta, gehienez, bi ordu beranduago iristeko aukera ematen dion helmugara alternatibazko garraioa eskaini bazaio. Ez zaio dirurik ordainduko, halaber, hegaldien ezeztapena ekidin ezinezko kausengatik egin denean, konpainiak horrela frogatzen badu. Konpainiak arau horiek betetzen ez baditu, ordea? Bidaiariak erreklamazioa aurkeztu ahal izango du. Horretarako, aire-konpainia guztietako informazio-bulego eta txarteldegietan eskura dituen erreklamazio-orriak eskatuko ditu erabiltzaileak. Garraioa baizik kontratatu ez denean, erreklamazioa konpainiara igorriko da. Bidaia konbinatua denean, antolatzaileak eta bidai agentziak dira bidaia hitzarturiko baldintzetan egitearen arduradun. Txosten honetan aipaturiko eskubideak ukatzen baldin bazaizkio, bidaiariak Abiazio Zibilaren Zuzendaritza Nagusian aurkez dezake erreklamazioa eta erakunde horrek, bidezkotzat jotzen badu, aire-konpainien aurkako neurriak hartuko ditu.