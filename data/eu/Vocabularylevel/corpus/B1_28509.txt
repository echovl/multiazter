Docutec Pentsioak arriskuan 20 urte barru Jaurlaritzako lan eta gizarte asegurantza sailaren arabera 20 urte barru ezinezkoa izango da pentsioak ordaintzea. Jaiotza tasa baxuak eragindako arazoa izango da. Familia ereduei buruzko datuak datoz albistean. Pentsioen sistema "arriskuan"egon daiteke 2025. urtetik aurrera Araba, Gipuzkoa eta Bizkaian, jubilatuak gehiago izango baitira lan egiteko adina duten biztanleak baino. Ondorio hori atera du Eusko Jaurlaritzako Justizia, Lan eta Gizarte Segurantza Sailak, demografiaren aldaketen ondorioz sortutako familia eredu berriak aztertzeko egindako ikerketa batean. Azken 25 urteetan jaiotzen kopurua 1975eko 40.000tik gaur egungo 17.000tara pasa da. Ondorioz, Araba, Gipuzkoa eta Bizkaiko populazioa gero eta zaharragoa da, eta gero eta zaharragoa izango da: 2050. urtean 70 urtetik gorakoak populazio osoaren laurdena inguru izango dira, Eusko Jaurlaritzaren aurreikuspenen arabera. Eta 2020. urtetik 2035era urtero jubilatzen direnen kopuruak gainditu egingo du lan egiteko adina dutenena. "Beraz, belaunaldien ordezkapena arriskuan dago", esan zuen herenegun Joseba Azkarraga sailburuak, "eta baita lan egiten duten kotizazioetan oinarritzen den gizarte segurantzaren sistema ere". Joseba Azkarragak iragarri zuenez, 2044. urtea izango da larriena: "Egoera kezkagarria izango da 2025etik aurrera eta larriagotzen joango da 2044. urtera arte. Urte hori izan daiteke pensionisten eta kotizatzen dutenen arteko proportzioetan larriena". Familia ereduen aldaketak Eusko Jaurlaritzako Justizia, Lan eta Gizarte sailak bildu dituen datuek erakusten dutenez, Araba, Gipuzkoa eta Bizkaian 683.286 familia daude eta horietatik erdiak dira familia nuklearrak, hau da, gurasoez eta seme-alabez osatutakoak. Azken urteetan gorakada nabarmena izan dute guraso bakarreko familiek: guztien %17 dira. Guraso bakarreko familien artean arduradun nagusia amak direnak dira gehienak (familia guztien %9), nahiz eta aita nagusi den ereduak ere hazten ari diren. Azkarragak iragarri duenez, diru laguntzen epea zabaldu egingo dute hirugarren seme-alabatik aurrerakoak (1.100 euro) edo ernaltze ugariak izan dituzten gurasoentzat (2.600 eurotik hasita      