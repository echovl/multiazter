Docutec Euskal banku etikoa Euskal Herriko lehen banku etikorako ekimena Bilbon jarriko da martxan datorren apirilean, Paduako Banca Popolare Eticaren agentzia gisa. Euskal Herriko lehen banku etikorako ekimena Bilbon jarriko da martxan datorren apirilean, Paduako Banca Popolare Eticaren agentzia gisa. Ekimena FIARE fundazioak bultzatu du. Fundazioa duela lau urte sortu zen, eta hirurogei mugimendu sozial eta euskal GKEk osatzen dute. Zer da banku etikoa? Banku etikoa termino berria da. Bere sustatzaileek ere ez dute gustuko, eta banku solidarioa edo alternatiboa aukera hobeak iruditzen zaizkie. Gutxi gorabehera badakigu banku eta etiko hitzek zer esan nahi duten. Eta ez dira gutxi izango banku eta etika hitzak ezin bat daitezkeela, lehenengoaren interes lukurariak direla eta. Hain zuzen ere, bankuari nahitaezkoak zaizkio aktiboak eta funtsa ekonomikoak etorkizuna ziurtatzeko. Besteen moduan, banku honek ere kredituak ematen ditu. Hala ere, gainontzekoekiko diferentzia nabarmena da: ohiko bankuek ez diote kreditu bat ematen edonori, zenbait abal exijitzen dituzte eta edozein pertsonak ezin ordain ditzakeen interesak ezartzen dituzte. Alde horretatik, ez da batere erraza, ezinezkoa ez esatearren, pobreek eta gizartearen bazterketa pairatzen dutenek kreditu bat lortzea lan-jarduerarik abian jarri, pobre izateari utzi eta gizarteratzea errazteko. Gizarteak baztertuta edo baztertzear dituen pertsonak dira; ondasunik izan ez eta ezin dute ohiko finantziazio-sistemara jo, horretarako ezinbestekoa baita pertsonek abalik izatea. Banku etikoak —batez ere, Euskal Herrian aurrera egin nahi duen banku-ekimen sozial eta solidarioak— pertsona orok krediturik lortzeko duen eskubide unibertsala ahalbidetzea du helburu, arreta berezia eskainiz ohiko bankuetan krediturik jasoko ez luketen kasuetan. Azken batean, gizartean eragin onuragarria izango duten jarduera ekonomikoak finantzatzean datza asmoa; hau da, baztertutako pertsonaren egoera eta inguramenean ondorio positiboak izango dituzten ekintzak bultzatzea. Alde horretatik ekimen eta proiektuek arlo ugari biltzen dituzte: hezkuntza, kultura, gizartea, ingurumena, merkataritza zilegia, zailtasunak dituzten kolektiboen laneratzea, etorkinei harrera egitea, gutxiengoen gizarteratzea, teknologia herrialde txiroetara hurbiltzea, etab. Era berean, banku etikoak bideragarria izan behar du eta hazkundea, inbertsioa, berrinbertsio soziala, modernizazioa eta ezustekoen estaldura ahalbidetuko dituen soberakin ekonomikoak lortu behar ditu, oinarrizko irizpide etiko batzuk errespetatuz. Bi helburuak ukaezinak dira. Lehena errespetatuko ez balitz, honezkero ezagutzen ditugun bankuen moduko beste bat baino ez genuke izango mintzagai. Bigarrenari ez balitzaio behar duen arreta eskainiko, denboraren poderioz bankua izateari utziko lioke.