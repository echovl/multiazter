Docutec Neguko fitxaketa beroena Fitxaketarik garestiena Mallorcako Delibasic aurrelariarena izan bada ere, ospe handieneko fitxaketa Bartzelonak egin du: Edgar Davids holandarra ekarri du Juventusetik, utzita. Edgar Davids   Asteko lehen egunean amaitu zen neguko fitxaketak egiteko epea, eta futbolean diru premia larrian daudela argi geratu da berriro ere, nahiz eta azken bi denboraldietako fitxaketa kopurua gainditu egin den aurten. 16 fitxaketa egin ziren 2003ko urtarrilean, eta 18, 2002koan. Aurten, 27 jokalari berri iritsi dira Espainiako Ligako Lehen Mailara. Klubek bederatzi milioi euro xahutu dituzte aurten. Iaz baino diru gehiago, baina orain bi denboraldiko 24,5 milioi euroko dirutzatik oso urrun. Izen eta ospe handiko jokalari gutxi iritsi da beraz, aurten. Fitxaketarik garestiena Mallorcako Delibasic aurrelariarena izan bada ere, ospe handieneko fitxaketa Bartzelonak egin du: Edgar Davids holandarra ekarri du Juventusetik, utzita, Laportaren taldeak. Bartzelonaren zelai erdia sendotzeko iritsi da erdilaria. Igandean Sadarren izango da Davids, bere betaurreko eta rasta ile eta guzti.Edgar Davids, Holandaren kolonia izandako Surinamen jaio zen 1973an. Oso txikitatik, ordea, Amsterdam izan da Davidsen bizilekua. Kanalen hiriko auzo txiro batean hazi zen Davids, eta orain taldekide duen Patrick Kluiverten lagun egin zen han. Futbolean auzoan hasi ziren, Ajaxek gazte mailetarako fitxatu zituen arte. Maradona eta Brian Roy (Ajaxeko ezker hegaleko erdilaria) miresten zituen Davidsek garai hartan, eta bere ametsik onenak berehala gauzatu ziren. 1991n, 18 urte besterik ez zituela, Ajaxeko lehen taldean jokatzeko aukera iritsi zitzaion. Bartzelonako entrenatzaile ohi Louis Van Gaalek hartu zuen erabakia. Bere oldarkortasuna zela-eta, Van Gaalek berak eman zion pit-bull goitizena. Lau urte geroago Europako txapeldun bilakatu zen Davids, Vienan (Austria) jokatutako finalean Milani 1-0 irabazita.22 urte besterik ez zituen Davidsek, eta Europako talderik sendoenak atzetik zituen. Milanek fitxatu zuen 1996an. Edgar Davidsek, halere, ez zuen Milanen batere gozatzerik izan. Ez zen egokitu. Ezker begian lehen ebakuntza egin zioten Milanera iritsi aurretik, eta 1997ko otsailean tibia eta perone hezurrak hausteak ez zion asko lagundu. Urte bereko abenduan Juventusek fitxatu zuen. Aro ikusgarria Juventusekin Bartzelonak ere fitxatzeko interesa agertu zuen orduan, baina Louis Van Gaalek ez zuen Nuñez konbentzitu. Holandar asko zegoen taldean, eta Bogarde iritsi berria zen. Damurik ez du izango, ordea Davidsek berak. Bartzelonak ezer gutxi lortu du harrezkero, eta Davidsek arrakasta itzela, 1998ko abuztutik 1999ko iraila arte jokatu gabe egon bazen ere (glaukoma baten erruz). Tarte horretan Italiako hiru scudetto (Liga txapelketa) irabaztea eta Txapeldunen Ligako bi final jokatzea lortu du (biak galdu zituzten, Real Madrilen aurka lehenengoa 1998an, Amsterdamen, eta Milanen aurka iaz Manchesterren), besteak beste. Marcelo Lippi entrenatzailearekin eta klubeko agintariekin zuen harremana gaiztotu denean Bartzelonara alde egitea erabaki du. Juventusen ez zuten aintzat hartzen, sasoi amaieran kluba utziko zuela bazekitelako (Romarekin aurreakordioa sinatua zuela ere esan zuten). Ekainean Portugalen jokatuko den Europako Txapelketa prestatzeko jokatzea ezinbestekoa zuenez, ez zion muzin egin bere hautatzaile ohi Frank Rijkaardek egindako proposamenari.Orain artean kexatzerik ez du, iritsi eta berehala jokatzen hasi baitzen. Bartzelona denboraldiko une gozoenean dagoela dirudi (Zaragozak Kopatik at utzi dituela alde batera utzita, noski). Gol gutxiago jasotzen dituzte orain, Txapeldunen Ligako postuetatik inoiz baino hurbilago daude, eta gol bat ere lortu du dagoeneko.    