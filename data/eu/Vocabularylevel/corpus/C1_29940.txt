Docutec «Ez dut uste enbrioien diagnosiak inoren duintasuna urratzen duenik» Ernamuinen erabilera terapeutikoa inoren duintasunaren kontrakoa denik ez du uste Itziar Alkortak. Neska edo mutila izan erabakitzeko enbrioiak aukeratzearen kontra ere ez du hitz egiten. Itziar ALKORTA - EHU-UPV Zuzenbide Zibileko irakaslea eta laguntza bidezko ugalketan aditua Lagundutako ernalketa tekniken inguruko berriek gero eta oihartzun handiagoa dute komunikabideetan. Garai batean oso leku gutxitan posible ziren errealitateak une honetan gure artean ere ematen dira. Itziar Alkorta Euskal Herriko Unibertsitatean Zuzenbide katedraduna ez ezik, laguntza bidezko ugalketan ere aditua da, eta gai honen inguruan hartu behar diren erabakietan gizarteak parte hartu behar duela uste du. Ernamuinen erabilera terapeutikoa inoren duintasunaren kontrakoa denik ez du uste Itziar Alkortak. Neska edo mutila izan erabakitzeko enbrioiak aukeratzearen kontra ere ez du hitz egiten. Edonola ere, gai honen inguruko erabakiak gizartearen adostasun zabalarekin hartu behar direla uste du eta adostasuna lortzeko gizarteak parte hartzea babesten du sutsuki. ­ Laguntza Bidezko Ugalketarako Batzorde espainolak enbrioien erabilera terapeutikoaren inguruan espero zitekeen erabakia hartu du? Bai espero zena eta legeak behartzen duena, izan ere, Inplantatu Aurreko Diagnostiko Genetikoaren (IADG) bidez ernamuinak hautatzeko baimen eskaera zuten mahai gainean, baina ez enbrioi horiek gaitzez libratzeko, dagoeneko jaiota dagoen anaia edo arreba sendatzeko baizik. Estatu espainolean indarrean dagoen laguntza bidezko ernalketa legeak ernamuinean egiten diren esku hartzeak enbrioiari gaixotasuna ekiditera mugatzeko agintzen du eta beste pertsonei laguntzeko teknika horiek erabiltzeko aukerarik ez du ematen. ­Legeak baimenik ematen ez duela esan eta legea aldatzeko aukera jarri da martxan. Bai, baina erabakia ez da erraza, legea aldatzekotan mugak jarri beharko dituzte eta. Onuradunak mugatu beharko dituzte. Une honetan anaia edo arreba laguntzeko IADG erabiltzeko baimena eskatu da, baina kasu horietarako bakarrik erabili ahal izango da teknika, ala guraso, osaba-izeba eta beste batzuei laguntzeko ere bai? ­Baina ez al da anaia ala arreba sendatzea helburua? Bai, baina lehen kasuan IADG teknikak erabiltzen dira enbrioiari gaitz bat ekiditeko eta bide batez anaia edo arrebari laguntzeko. Bigarren kasuan, aldiz, enbrioia anaia sendatzeko helburuarekin bakarrik aukeratzen da. Teknika horiek ez dute %100eko ziurtasuna ematen. Beraz, zer gertatzen da jaiotzen den haurrak transplanterako aukerarik ematen ez badu? Ez al lukete baztertuko? Ez dakigu mugak non jarriko diren, baina Britainia Handian orain dela bi urte hain zuzen ere, aipatu bereizketa egin zen. ­Aipatzen dituzun muga horiek aukeraketari jarri behar zaizkio? Bikote batek neska edo mutila izan erabakitzeko aukerari? Maila horretaraino eztabaidagarria izan daiteke teknika hauek erabiltzea. Neskak baino ez dituen bikote bat zergatik ezin ditu teknika hauek baliatu mutiko bat izateko? Baina bigarren mailako izaera genetikoez hitz egiterakoan, hau da, ilearen kolorea edo begien kolorea aukeratzeari buruz hitz egiterakoan, kasu horietan gizarteak ezetz esango lukeela uste dut. Mugak non jartzen diren erabaki behar da eta erabaki hori gizartearen adostasunarekin hartu behar da. ­ Eta nola lortzen da aipatu gizartearen adostasuna? Jendeari informazioa emanez eta eztabaida foroak sortuz lortzen da gizartearen adostasuna. Frantzian hamar urte behar izan zituzten ernalketa legea onartzeko, izan ere, horretara heltzeko hainbat eta hainbat inkesta eta eztabaida foro antolatu zituzten. ­Edonola ere, Estatu espainolean eztabaida horretarako ez dago denbora gehiegirik, uztailaren 15ean lege aldaketa izan daitekeela adierazi da eta. Nire ustez aurreko lege erreforman eta oraingoan ere gauzak azkarregi egin dira. Valentziako institutu baten bidez familia kopuru mugatu batek egindako eskaerei erantzun nahi zaie, antza. Lege bat aldaltzeko nahikoa al da familia konkretu batzuen eskaera? Familia horiei erantzuna eman, eman zaie. Legea orain dagoen moduan beren eskaerari ezin zaiola men egin azaldu zaie. 1988. urteko lege bati buruz ari gara eta lege erreformarik egin ezean Espainian behintzat ezingo dituztela enbrioiak aukeratu esan zaie. ­Eta Europako gainerako herrietan nola arautzen da gai hau? Europan oso legedia ezberdinak daude indarrean. Britainia Handian, aipatu bezala, enbrioiak aukera daitezke baldin eta enbrioiek eurek gaitza jasateko arriskua baldin badute. Frantzian ere eskabidea egin zen eta antzeko erantzuna eman zen. Alemania, Austria eta Suitzan ezin dira teknika hauek erabili enbrioien duintasunaren kontrakoak direla ulertzen dutelako eta gainerakoetan erabil daitezke betiere enbrioiaren alde egiten bada, hau da, enbrioiari berari ekidin nahi baldin bazaio gaitza. Gero egon daude zenbait estatu ­Estatu Batuak eta Belgika­ gai honen inguruko araurik ez dutenak. Beraz, litekeena da Espainian eskaera egin duten bikote horiek gaia arauturik ez duten estaturen batera joatea beren arazoari konponbidea eman ahal izateko. ­Baina horrek ez al du muga ekonomikoa sortzen? Hau da Estatu espainolean ezin daiteke egin, baina dirua izanez gero, atzerrira joango gara eta arazoari konponbidea emango diogu. Kontuz, une honetan Espainian ere teknika hauek ordaindu egiten dira eta ondo gainera. Egia da, nik hala uste dut behintzat, diskriminazio ekonomikoa hor dagoela. ­Munduan lehen aldiz orain oso urte gutxi erabili ziren teknika hauek oso gaitz larria zuen neskatxa estatubatuar baten bizia salbatzeko. Beren gurasoek arreba salbatuko zuen mutikoa izatea erabaki zuten eta familia haren istorioa mundu osoan zabaldu zen. Gaur egun gugandik oso gertu egoera bera da. Bide honetatik zer etorriko zaigu, izan ere, teknika hauek Euskal Herrian erabiltzen dira. Une honetan teknika hauek dauden bezala oso garestiak dira eta emakumearentzat oso neketsuak dira. IADG teknikaz gain, enbrioia bera sortzeko in vitro teknikak erabili behar dira eta teknikok emakumearentzat oso astunak dira: lehenbizi obuluen estimulazioa jasaten du, ondoren enbrioiak sortu behar dira, gero enbrioi horiek inplantatu eta hori guztia egin ondoren haurdunaldia lortu behar da eta, jakina, haurdunaldia ondo joan dadila. Teknika orain dagoen moduan aukera oso garrantzitsuetarako ez bada ez da erabiliko, benetan oso larria ez den arazoa ekiditeko prozesu hori pasatzea ez baita eragingarria. Teknika garatuz gero eta emakumearentzat horren neketsua gertatzen ez bada beharbada gehiago erabiliko da, baina oraingoz eta epe motzean ez da horrelakorik gertatuko. ­Oso neketsuak diren prozesu horiek in vitro teknikak al dira? Bai, benetan oso erabaki garrantzitsua izan da. Izan ere, muga horrek berez oso neketsuak diren teknikak are neketsuago bihurtzen zituen. Enbrioiei buruzko erabakia gainera, askoz ere jende gehiagoren mesedetan izango da. In vitro prozesuetan arrakasta aukerak %25-%33 bitartekoak dira eta hiru enbrioien mugak ehuneko hori asko gutxitzen zuen. In vitro prozesuetan hiru enbrioi baino gehiago sortu ahal izateak arazoari konponbidea eman dio.