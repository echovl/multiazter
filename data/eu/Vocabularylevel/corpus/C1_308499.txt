Docutec Beti eta lasterrago Alimaleko proiektuak obratu nahi dituzte hamabost bat urteko epean. Lapurdin, A63 autobidea zabaldu nahi dute eta AHTrako linea berri baten irekitzeari buruzko inkesta publikoa abiatuko dute. Gero eta jende gehiago ibiltzeak garraiorako azpiegiturak beharrezko egiten ditu. Baina zergatik gero eta lasterrago joateko behar hori? AHTko bide berria eraikiz, Baionatik Bordelera joateko 52 minutu aski lirateke (58 minutu bigarren aukerarekin). Oraingo bideak egokituz, oren bat eta 11 minutu. Gaur egun oren bat eta 36 minutu behar dira. Zertarako egin sarraskia eta gastua minutu horiek irabazteko? Zergatik egin behar ditugu halako distantzia handiak gero eta lasterrago? Nik distantzia luzeak egiteko trena hartzen dudanean, denbora lasai hartzen dut, liburu bat edo aldizkari bat irakurtzen, lo, gurutzegramak egiten... Zertarako presa hori? Norentzat? Nolako gizartea eraikitzen ari gara gero eta lasterrago joan behar badugu? Gero eta lasterrago, gero eta exigentzia gehiago, gero eta estres gehiago... Azpiegiturak hobetu behar direla, bai, gero eta jende gehiago dagoelako eta bideen gaitasuna bere mugara helduko delako. Haatik, autobidearen zabaltzea epe luzeko proiektua izanik, ez al da gogoetatu behar ea hemendik 30 urteren buruan zertan izanen garen erregaien aldetik? Nola ibiliko garen? Ea autoa izanen den mugitzeko modurik egokiena? Autobidea al da etorkizuneko garraiobidea? Zentzuz pentsatzean, bai, bai, elkarteek teorian arrazoi dutela erantzunen dute holako proiektuen bultzatzaileek. Baina mundua erritmo horretan dagoela eta ezin dela bestela egin. Noiz arte? Mundua lehertu arte?