Docutec Belaunaldien arteko ekintzak Matia Fundazioan Iraultza industrialak gizarte-aldaketa handiak sorrarazi zituen: beste eragin askoren artean, populazioaren bizi-baldintzak hobetu zituen, umeen heriotza demografikoa gutxitu eta biztanleria asko ugaldu zen. XIX. mendean, Espainian haurrak 10 urte bete aurretik hiltzea ez zen harritzekoa, eta bizi-esperantza 40 urtekoa besterik ez zen. XX. mendean, 70eko hamarkadatik aurrera batik bat, nabaritzen hasi ziren aldaketak, pertsona batzuk 90 urtera iristen hasi baitziren, gutxi batzuk baziren ere. Biztanleriarengan gertatzen diren aldaketa hauek eragin zuzena izan dute gizartean eta are gehiago familian: familia zabaletik familia-unitate txikirako eta guraso bakarreko familien bidean gara. Egoera honen aurrean familia-giroan belaunaldi batetik bestera bideratu ohi diren ohiturak, balioak eta kulturalki bereizten gaituzten gauza oro galbidean ez badira ere, bilakaera-prozesu sendo batean aurkitzen direla ohar gaitezke. Gai honek gizartea arduratzen du, eta horren adierazgarri dugu Role Activity Scales 1953 ikerketa-lana; bertan, belaunaldien arteko erlazioen neurketa zehatz bat burutzeko ahalegin sendoan hasi ziren barneratzen. Ikerketa horiek guztiak familiaren barruan eta bizi-unitatean sortzen ziren harremanen inguruan burutu ziren: nola burutzen zen belaunaldi zaharrengandik gazteenganako transmisioa eta zer-nolakoak ziren belaunaldien arteko harremanak. Nork ez du gogoan gerra garaiko historiak kontatzen dituen aitonaren irudia? Eta nork ez du amets egin sutondoan arratsaldea pasatzea, amonak kontatutako istorioak entzuten? Azken batean, arbasoen esperientzia, bizitza eta jakituria geureganatzea da. Tamalez, esperientzia hauek gero eta bakanagoak dira gaur egun. Hala ere, Matia Fundazioko zenbait zerbitzutan Donostia eta Donostialdeko ume eta gazteen jakin-mina piztu nahian jarduten dugu, kasu berezi eta interesgarriekin. Orain dela bospasei urte ekin genion jarduera honi ikastola batekin batera, eta ilusio handiz ekin ere. Gaurko egunean, eskola eta lizeo asko ari dira gurekin elkarlanean. Badira eskolak Gizartea ikasgaia lantzeko, gure adineko pertsonez baliatzen direnak: adinekoei egindako elkarrizketetan entzundako hizketaldietatik  nekez ahaztuko dituzten lezioak jasotzen dituzte. Axular Lizeoak, adibidez, bere gazteei "balioak" arloan boluntario lan egiteko aukera ematen die, eta elkarren arteko lanaz baliatuz, ordainezinezko lana egiten dute. Beste eskola batzuetako gazteen bisita ere jaso ohi dugu: Olentzeroren bisitarekin batera, Santa Agedako ospakizunetan eta beste hainbatetan. Ekintzok aurrera eramateak ahalegin handia eskatzen badigu ere, ematen digutena askoz ere handiagoa da, inongo zalantzarik gabe: gazteen begirada beldurtiak gero eta hurbilago eta goxoago sentitzea adineko pertsonen magaletan, eta adineko gizon-emakumeen poza eta alaitasuna txikiak inguruan ikustean. Ekintza hauetan aritzen garenok esan ohi dugun legez, goiz batean  burututako ekintza batek aste osoa irauten du adinekoen begitartean.  Gazteekin lan egiteaz gain, zaharrekin ere lan egin beharrean aurkitzen gara, "gaur egungo gazteak..." bezalako esaerak-eta ezabatu nahian. Gure helburu nagusia da elkarren ikuspuntu negatiborik ez izatea: gazteek zaharrengan eta zaharrek gazteengan gauza onak eta positiboak ikustea, jabetu daitezela zein den benetako errealitatea. Azken batean, belaunaldien arteko harremana zein aberatsa izan litekeen ohartaraztea. Axular Lizeokoen lankidetza Axular Lizeoko ikasle eta irakasleek, Jorge Oteiza zenak esandako legea oinarritzat hartuz, gure aitona-amonek erakutsitako edukiak gure historiaren atal direla adierazi nahi digute. Belaunaldian arteko komunikazioa urruntzen bada, ez da harritzekoa izango gazteentzat Franko eta horien gurasoentzat Napoleon gauza bera izatea. Hori hizpide hartuta, Axularreko gazteei eskainitako ekintza solidarioak probetxuzkoak egin zaizkielakoan gaude. Hamar urte daramatzagu Matia Fundazioan ekintza hauek burutzen eta adierazitako interesa eta gogoa urtetik urtera handiagoak dira. Astean ordu eta erdiko bisitez gain, gazteek Gabonetako jaialdia antolatzen dute, adinekoen danborradan parte hartzen dute, Matia Fundazioaren eskutik ikastaroak jasotzen dituzte eta ikasturte-bukaeran lizeoa erakusten diete adinekoei. Duela bi urtetik gaurdainoko gazteen laguntza eta adinekoen esperientziak jasoz eta, bestalde, familien iritziak eta zentroko profesionalen eskarmentuaz baliatuz, bi urtekari egin ditugu. Ekintza hauek guztiek beharrezkoa egiten dute elkarlanean aritzea. Adiskidetasunezko harremanak areagotu egiten dira, eta argi daukagu gazteek gazteekin eta adinekoek adinekoekin bakarrik egon nahi dutela dioen leloa ez dela egia. Gure helburuak betetzen ari dira urtetik urtera. Ikasleek ekintza aberasgarriak burutzen dituzte eta adinekoek benetan eskertzen dute egindako lana. Lierni Santamaría, Julian Rezola zentroko gizarte-langilea ____ Artikulu honi buruzko ariketa-sekuentzia egiteko, bilatzailean 311686 idatzi.