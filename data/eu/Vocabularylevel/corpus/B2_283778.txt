Docutec Juan José Poza. "Lo arazoei aurre egiteko, egunero berdin jokatzea da gakoa" Juan José Poza Donostiako Ospitaleko neurologoa eta loaren gaian aditua da. Hamaika urte daramatza jada ospitale honetan lan egiten, baina aurretik, Bartzelonako Clinic eta Beltviche ospitaleetan egona da; baita Madrilgo 12 de Octubre-n ere. Loaren inguruko gorabeheren patologiatan jakitun den mediku honek oso gauza interesgarriak kontatu ditu. HABE.- Zein dira normalean loaren inguruan izaten ditugun arazorik ohikoenak? Juan José Poza.- Insomnioa da gaitzik arruntena. Honen barruan hiru motatako insomnioak aurki ditzakegu: Hanka Urdurien Sindromea (HUS); Pseudoinsomnioa eta Insomnio Erreala. Hiruetatik azkenekoa dugu arruntena. Halere, lo egiteko ezintasuna edo zailtasuna sintoma komuna da hiruetan. Bestetik, loaren apneak ere oso ohikoak dira. Hauek, ordea, ez dira loaren arazo gisa tratatzen, baizik eta arnasbideetako arazo bezala. H.- Hanka Urdurien Sindromea aipatu duzu. Zertan datza? J. J. P.- Gaixo hauek oso bizitza normala egiten dute. Baina, behin etxera heldu eta sofan jesartzen direnean, hanketan mina, erremina, inurridura sentitzen dute. Berriz ere altxa eta oinez hastean molestia hauek desagertu egiten dira. Asko kostatzen zaie, beraz, loa hartzea; ezin baitira geldirik egon. Gainera, behin lokartzean, asko mugitzen dira, hankei eragiten diete eta, ondorioz, ez diete ohe-kideari lo trankil egiten uzten. Gaueko zortzietatik goizaldeko laurak edo bostak arte irauten du ondoezak. Ordu horietatik kanpo ez dute minik sentitzen, baina logale egoten dira. H.- Zein da Hanka Urdurien Sindromearen kausa? J. J. P.- Ez dugu oso ondo ezagutzen jatorria. Baina, arrazoi arruntenak bi dira: familia, batetik; hau da, aurretik familian beste kasuren bat izatea eta herentziaz jasotzea, eta bestetik, burdin falta. Beraz, gaitz hau emakumeetan askoz gehiago azaltzen da. Adinari begira, 30 eta 70 urte bitarteko pertsonek sufritzen dute gehien. H.- Ba al dago Hanka Urdurien Sindromearentzako sendabiderik? J. J. P.- Ez da diseinatu gaitz hau sendatzeko berariazko botikarik. Halere, Parkinsona sendatzeko erabiltzen den medikamentua ematen zaie gaixoei, Parkinsonak HUS-arekin zerikusirik ez izan arren. Gaur egun ikerketa dezente ari gara egiten honen inguruan. Ni neu gaitz hau sufritzen duten pertsonak eta familiak ari naiz bilatzen, euren geneak analizatu eta gaixotasunaren kausa bilatzeko. Behin jatorria jakinda, posible izango baita sendagaia bilatzea. H.- Zeri deitzen zaio pseudoinsomnioa eta norengan du eragina? J. J. P.- Bi mota dira ohikoenak. Bata, adineko jendeak sufritzen duena: lotara 9etarako sartzen dira eta goizeko 10k arte ohean egon nahi dute. Eta hori ez da posible. Gainera, zenbat eta helduagoa izan, orduan eta lo-ordu gutxiago behar dira. Bestea, patologia kronikoak dituztenak jasaten dute. Edozein gaixotasun kroniko indartsuago bihurtzen da gauez eta honek zaildu egiten du loa. Adibidez, arnas gutxiegitasuna duen pertsona batek lo hartzeko zailtasunak izango ditu, etzanda arnasbidea itxi egiten baitzaio. H.- Insomnioaren barruan hiru mota daude. Baina, zuk esan bezala arruntena Insomnio Erreala da. Zertan datza? J. J. P. - Insomnioa definitzeko bi irizpide daude: gauean logurarik ez izatea, eta goizean berriz, gauean lo ez eginagatik logale izatea. Honen arrazoi nagusia antsietatea da: estresak, lanak edo loa ez hartzeko beldurrak sortutako egonezina, alegia. Halere, urduri egotea lo hartzeko oztopo handienetako bat da. Baina, argi dagoena zera da: lo egiteko txarra denak beti izango ditu lo egiteko arazoak. H.- Zenbat lo-ordu behar dira egunean? Gauza bera al da gauez edo egunez lo egitea? J. J. P.- Topikoak alde batera utzita, ez dira zortzi ordu behar ondo egoteko. Hori bakoitzaren araberakoa da. Pertsona batzuek bederatzi ordu behar dituzte eta beste batzuek, berriz, sei. Eta ez du efektu berdina gauez edo egunez lo egiteak. Loaren erritmoa puskatu egiten dugu egunez lo egitean eta ondorioz, loaren kalitatea eta kantitatea gutxitu egiten da. H.- Gurasoei laguntzeko, zein aholku emango genieke haurra oheratzeko ordurako? J. J. P.- Oso garrantzitsua da haurra ondo ohitzea lotarako orduan. Haurrak, ohean sartzean, jakin egin behar du lotara doala. Eta ez beste ezertara. Gainera, ipuinak irakurri, abestu edo besoetan hartzen badugu, gaueroko behar bihurtuko da. Bestetik, argia piztuta lo egiteak ikusmen-arazoak ekar ditzake. H.- Mila euroko galdera: Zurrungak ekiditeko aholkuren bat? J. J. P.- Beno, lehenik eta behin, garrantzitsuena pisua galtzea da. Gero, alkoholak, tabakoak, lo egiten laguntzen duten botikak, buruz gora lo egiteak... hauek guztiek arnasbidea estutzen dute eta ondorioz, zurrunga eragin. Arnasbidea guztiz ixten bada, apneak sortzen dira, eta hauekin loa benetan zaildu egiten da. Aurrera begira, honek tronbosia, tentsio altua eta gaitz kardiako eta baskularrak sor ditzake. H.- Ba al dago loa hobetzeko biderik? J. J. P.- Bai horixe. Eta ez da zaila. Egunero berdin jokatzea da gakoa. Hona hemen aholku batzuk erraz lo hartzeko: Egunero ordu-kopuru berdina lo egitea. Erregularra izatea. Alkohola, tabakoa eta farmakoak ekiditea. Afari pisutsuak ez egitea.