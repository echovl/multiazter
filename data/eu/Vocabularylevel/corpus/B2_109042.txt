Docutec Iñaki Gaminde: Gure gazte denporan uste genduan euskerea hilda egoala Iñaki Gaminde 17 urtegaz hasi zan euskerea ikasten Bilboko Errekalde auzoan, 1976. urtean. Urte bi geroago irakasle beharretan hasi zan 'beste inor ez egoalako', eta 1979an Euskal Herrian zehar jenteari alkarrizketak egiten hasi zan, euskerea ikasi eta aztertzeko grinak bultzatuta. HABE.- Zelan hasi zinan euskerea ikasten? Iñaki Gaminde.- Hamazazpi urtegaz, akordatzen naz lagun koadrila joan ginala Ondarrura, eta konturatu ginan erdaldun bakarrak geu ginala. Niretzako hain izan zan gauza bitxia, ze koadrilako batzuk ekin geuntsan euskerea ikasteari. Ordundik hona ez naz lotu, horrexetan nabil eta horrexetan segiduko dot. H.- Gatxa izango zan, euskaltegirik ez zan egongo orduan. I. G.- Ez, ez, ez egoan euskaltegirik. Topatu genduan neskato bat, euskalduna zana, konbentzitu genduan eta hasi ginan ikasten. Familia Alkartean lekutxu bat itzi euskuen han Errekalden, eta zortzi-hamar bat lagun hasi ginan Euskalduntzen metodoagaz. Geroago, hasi ginan joaten Atxuriko taberna batera, Enbeitatar batena zanera, eta joaten ginan euskeraz egitera. Entzuten geuntsan berak egiten ebana, baina ulertu... piperrik be ez! Hurrengo urtean joan nintzan baserri batera, Errezilera, eta han egon nintzan morroi. H.- Hobekuntza handia igarri zenduan Errezilen? I. G.- Hiru bat aste egon nintzan eta handik etorri nintzanean itzelezko kanbioa euki neban. Hurrengo pausua urtebete beranduago izan zan, 18 urtegaz, klaseak emoten hasi nintzan. Besterik ez zalako egon! H.- Urtebetean ikasle izatetik maisu izatera pasatu zinan? I. G.- Boom bat egon zan, euskerearen aldeko boom bat. Errekalden, kasu baterako, nik ezagutu dodaz 800 ikasle euskerea ikasten, eta Santutxun 1.000. Euskerearen aldeko grina egoan eta hasi ginan funtzionatzen fraile batzuen inguruan, ze orduan fraileak eta monjak egoazan leku guztietan. Dana izan zan erdi klandestinoa, Franco hil ostean... Orain Euskaltzaindian lanean dabilen bat izan zan antolatzaileetariko bat, Pello Telleria. Josu Muguruza defuntua eta beste hainbat jente horren inguruan mogitzen hasi zan, neu tarteko, eta holan hasi ginan. Irakasleak behar genduazan, eta hirugarren mailan ikasten egoana zan lehenengo mailakoen irakasle, eta holantxerik hasi nintzan. Holan egin dira akats asko eta jente asko lotu da bidean, ikasi barik, baina ez egoan beste erremediorik. H.- Errezileko baserrian, 'Kutsidazu bidea, Ixabel'eko protagonistea lez ibili zinan? I. G.- Liburu hori leidu nebanean makina bat barre egin neban, ze klaro, neure burua ikusten neban. Hemen Bilbon, Larraskitun egon nintzan baita be baserri baten. Han ahuntzak-eta, eukiten genduazan, eta orduan joan nintzanean Errezilera apur bat jakin neban baserria zelakoa zan, ez nintzan joan liburu horretako protagonistearen antzera, baina euskera aldetik bardin-bardin edo txarrago. H.- Gaur egungo egoereagaz alde nabariak dagoz. Ze eritzi daukazu zuk? I. G.- Gure gazte denporan uste genduan euskerea hilda egoala. Nik pentsatzen neban euskerea desagertu egingo zala, errekuperatzeko gauza bat izango zala, inoz. Orain diferentea da, euskerea leku guztietan dago. Klaro, ez dago behar leuken leku guztietan. H.- Herririk herri grabazino asko egin dozuz, zergaitik? I. G.- Kuriosidadeagaitik, nire euskerea hobetuteagaitik... ez egoan ezelango arrazoi zientifikorik. Geroago etorri zan hori, magisteritza, euskal filologia, tesia... egin nebazanean. H.- Leku ezbardinetan ibiltze horretan, euskalkien eta batuaren arteko 'gerrak' bizi izan dozuz? I. G.- Duda barik. Egia esan, esan behar dogu Bilbon behinik behin, ni euskerea ikasten hasi nintzanean, modernoa izatea zala euskera batuaren alde egotea eta bizkaierearen alde egoten zana, meapilas eta faxista. Eta hori holan da! Talde bi egon ziran guztiz alkarren kontra. Eta kriston astakeriak entzuten ziran: euskera batua egin behar zala eta bizkaierea hil egin behar zala. Orain 25 urte gazteen artean egoerea holakoxea zan, eta zaharrak-eta, ia alkar joten. H-a ETAren letrea zala eta holako astakeriak entzun doguz. Eta bizkaierearen aldeko mogimendu batzuk euskara batuaren kontra egon dira. Gaur egun, urte batzuetatik hona, konturatu gara gauzak erlatibizatu egin behar dirala eta batak ez dauala bestea kentzen. H.- Butroeko euskerea egiten dozu, zelan ikasi zenduan? I. G.- Andrea daukat butroearra eta auba (amaginarrebea) daukat irakasle, ze nire aubeak 90 urte daukoz, kasik ez daki erderarik eta euskera kontuetan niretzako gure aubea autoridade bat da, Axular adinako autoridade bat. Badira hogetaka urte ezagutzen dodala, baina oraindino ikasten deutsadaz gauzak aubeari. Berak esaten ditu gauzak egoki. Nik, teorian, eurek baino gehiago dakit, baina praktikan neu konturatzen naz, eurek beti egiten dabe dana egoki. Ez dago akatsik, nahiz eta Euskaltzaindiaren arautegia bat etorri ez. H.- Hori zaharren kasua da, eta gazteek zer? G.- Gazteek gitxiago dakie zaharrek baino, hain zuzen be gazteak diralako. Baina, ez da arazo linguistikoa, arazoa da hizkuntza bizitzeagaz batera garatzen dala. Gazte batek esaten badau 'atzo ekarri doten', zer pasatzen da, 'ekarri doten' horrek ze kalte egiten dau? 'Neuen' edo 'neban' politagoa da, baina gazte guztiek 'doten' esaten badabe 'neuen' arkaismo bat izango da. Txarra izango da, gazteak erderaz egiten badau, baina hizkuntza mogitu egin behar da, hizkuntza batu egiten da eta sortu egiten dira gauza barriak. Ezin dana egin da, gauzak goitik sortu, hori da gazteen kontuan pasatzen dan gauzea: argota sortu behar dala! Baina, Euskaltzaindiak ezin dau argota sortu, absurdoa da.