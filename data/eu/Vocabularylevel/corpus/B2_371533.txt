Docutec Idoia Revilla: Emergentziak Idoia Revilla medikua da, eta azken aldi honetan emergentzietako zentro koordinatzaile batean ari da lanean, Bizkaikoan hain zuzen ere. Horrela esanda, ez da erraza zertan ari den ideia egiten, baina elkarrizketaren ondotik espero dugu argiagoa izatea zertan aritzen diren Idoia bezala hainbat pertsona, eta ze garrantzitsua den beraien lana. Emergentzietako Zentro Koordinatzailea esan dugu, ze hiru osagaiz osatua baitago, ezta: emergentziak batetik, zentroa bestetik eta baita koordinazio-lana ere. Nola azalduko zenuke zure lana, Idoia? Ondo laburtu duzu. Guk zentro koordinatzaile batean dihardugu, baina, seguru asko, gure irudirik zabalduena anbulantzia medikalizatuarena da. Horretaz gain, gure eginkizuna da SOS Deiak-eko emergentzia guztiak koordinatzea. Baita ere, asteburuetan-eta, Osakidetzako anbulatorioak zarratuta daudenean, urgentziak bideratzea ere egokitzen zaigu: medikuak edo erizain bat etxera bidaltzea, etab. Esan dugu  zu Bizkaikoan zaudela, baina holako zenbat zentro daude Euskal Autonomia Erkidegoan? Hiru: bata Araban, Gasteizen kokatuta; beste bat Donostian, Gipuzkoa osorako; eta hirugarrena Bilbon dago, Bizkaiari zerbitzua emateko. Demagun larrialdi bat izan eta telefonoz deitzen dugula. Nork hartuko luke deia?, nola bideratzen duzue dei hori? Eemergentzietako zerbitzuarekin harremanetan jartzeko, bide bi daude: bata SOS Deia-tik (112tik) eta bestea gure telefono-zenbakira zuzenean deitzea. Hiru telefono ditugu, bat probintzia bakoitzean. Gure telefonotik sartzen baldin bada emergentzia-deia, lehenengoz operadore batek erantzuten du; operadoreak datu minimo batzuk behar ditu, gutxi baina oso-oso garrantzitsuak: batez ere, helbidea, non pasatzen ari den emergentzia hori. Oso garrantzitsua den beste datu bat da zein telefonotatik deitzen den esatea, hartara, guk jakiteko, dei hori moztuz gero, nora deitu behar dugun, ostera ere berreskuratzeko dei hori. Oso kontu larria baldin bada, zuzen-zuzenean medikuarengana pasatzen dute deia. Zenbat lagun egoten zarete telefonoaren beste aldean? Zenbat koordinatzaile aritzen zarete lan horretan? Ordutegia zein den. Goizez, esate baterako, mediku bi, erizain bat, eta hiru telefonista. Arratsaldez, mediku bat eta pare bat telefonista gehitzen dira. Asteburuetan, askoz ere plantilla handiagoa izaten dugu, zeren zelan anbulatorioak-eta zarratuta dauden asteburuetan, geuk hartzen ditugu urgentzia horiek; jende gehiago, beraz. Telefono bidezko harreman hori ez da oso erraza izango, deitzen duena larrialdi batean egonik. Denetarik dago; azken batean, zelako telefonoz bestaldean daukaguna trankil dagoen edo ez. Kasu batzuetan, nahiko trankil eman ohi dituzte datu guztiak, nahiz eta egoera oso larria izan. Horrela ez denean, geuk saiatu egin behar izaten dugu pertsona hori lasaitzen. Zenbat eta informazio gehiago jakin eta jaso, hainbat eta hobeto guretzat; hartara, badakigu zein den baliabiderik egokiena emergentzia bakoitzerako. Hainbat baliabide dauzkagu eta bakoitzari behar duena eman behar diogu, noski. Eta behar horien arabera, gero martxan jartzen dituzuen baliabideak ezberdinak izango dira, ezta? Esaten digutenaren arabera, erabakitzen dugu medikuok zer baliabide bidali: anbulantzia medikalizatua -zainketa intentsiboetako unitate mugikor bezala ezagutzen dena-, anbulantzia sanitario arrunta, edo mediku edo erizain bat etxera bidaltzea. Bestalde, esan beharra dago medikuok ere zenbait aholku ematen ditugula telefonoz. Uste baino gehiagotan, telefonoz ere arazo batzuk konpontzeko modua izaten dugu. Horrelako zerbitzu batean lan eginda, pentsatzen dut denetarik gertatuko zitzaizuela. Egia esan behar baldin bada, gure eguneroko dinamika nahiko lasaia da, nolabait esateko. Guk ere errutina asko dauzkagu gure eguneroko behar horretan. Gertatzen dena da zerbait larria pasatuz gero, guregana jotzen duela jendeak, eta orduan, ba... Harreman horietan, euskara bera ere garrantzitsua izango da, ezta? Segun eta nork deitzen duen, harentzat zuek euskaraz egitea garrantzitsua izango da. Batzuetan hala pasatzen da, bai. Kuriosoa da, ze batzuetan sumatzen dugu deitu duena euskalduna dela, euskaldun peto-petoa, baina hemen medikuekin-eta euskaraz berba egiteko ohitura handirik ez daukagunez, ba... Beraiek saiatzen dira erdaraz egiten, eta zuk hori sumatu  eta euskaraz egiten badiezu, eskertu egiten dute gehienetan. Amaitzeko eta gogorarazteko, zein dira eman beharreko datuak, emergentzietako zerbitzu batera deitzea egokituz gero? Argi eta garbi, zehatz-mehatz, esatea non gertatu den larrialdi hori; eta telefono-zenbakia eman, ze teknika teknika da, akatsak ere baditu, eta arrazoi baten batengatik mozten baldin bada deia, guk ostera be bideratzeko aukera izan dezagun ahalik eta lasterren. Eta, noski, zer jazo den kontatzea. Teknologia berrien bidez ere posible da zuekin harremanetan jartzea, ezta, Idoia? Bai. Web orri bat daukagu Interneten, eta hauxe da helbidea: www.emergencias.org. Informazio oso ona eta zehatza ematen du gure zerbitzuei buruz. ____ Nahi izanez gero, artikulu honi buruzko ariketa-sekuentzia badaukazu Osatuz web gunean egiterik, bilatzailean 365717 idatzita.