Docutec Euskal itsas hondoan igerian ikasten Agerikoa denez, abenturazko kirolak ugaritu egin dira azken urteotan. Bizi-mailak gora egin du, aisialdi-motak, argitalpenak, bideoak. ugaritu egin dira eta ondorioz ametsetan jartzen gaituzte: egunen batean paraxuta baliatuko dugula sinestarazten digute, edo ur lasterrak dituzten ibai haserretuak kayaketan jaitsi, edo Tropikoko itsasoetako urpe beroetan murgilduko garela pentsarazi. Eta halaxe da, halaxe dabil geroz eta jende gehiago. Baina, ez bakarrik urrutiko tokietan, hemen bertan ere bai, abentura horiek gurera moldatu ostean. Euskal Herrian aukera ugari dago ur-azpian igerian egiteko, aspalditik. Aspalditik bai, baina azken boladan egoera nabarmen hobetu da, eta batzuk ez gara horrekin harritu, izan ere Europan oso kirol ezaguna baita, zaletu mordoa dituena. Euskal Herrian ari gara pixkanaka horien kopurura hurbiltzen. Askok ez uste arren, itsaso-azpiari dagokionez, Mediterraneoaren pare dago Bizkaiko Golkoa. Benetan. Oso emankorra da, bizi garen planetako itsas animalia ezberdin gehientsuen duen parajea dugu etxean: moluskuak, krustazeoak, ekinodermatuak eta ugaztunak ere bai: baleak eta izurdeak. Hemengo urak epelak dira, eta azpian ibiltzeko neguan dezente hoztu arren, oso ondo ikusten da urpean urte-sasoi horretan ere. Bestela, urte osoan egin daitekeen kirola da. Hori horrela dela berehala ikusiko du Urpeko Bataioa irakasle adituekin egiten duenak. Bataio honetan 'bataiatzen' dena hiruzpalau metro murgiltzen da itsasoan, irakasle aditu batekin batera. Aukeratzen den lekua hara iristen erraza delako aukeratzen da, eta argiagatik edo edertasunagatik merezi duen tokia delako. Murgiltzea segurtasuna bermatuz egiten da. Horrela aritzeak badu bere alde ona, inoiz aritu gabeak ere murgil daitezkeela, alegia. Beraz, askorentzako moduko ekintza da. Beharreneko ekipamendua 'ur-bataiorako'Ekipamendu hau ez du ikasleak erosi behar, 'bataio-egunean' han dauka eskura. Hauxe da: Uretako betaurrekoak. Sudurra ere estaliko dutenak. Aire-botilak. Altzairuzkoak dira, eta astunak oso, baina egundaino ez da airea garraiatzeko beste biderik asmatu. Erregulatzaileak. Botila barruan presio handiegia du aireak eta bere horretan ezin da arnastu, baina erregulatzaileari esker, bai. Txaleko hidrostatikoa: une oro egokiro flotatzen utziko diguna. Beraz, ezinbestekoa gure segurtasun eta erosotasunerako. Hortaz, itsaso-azpia ez baduzue oraindik ezagutzen, animatu, zatozte bataiatzera. Mundu ikusgarria izango duzue bizigai. Normalean hasiberriek jarraitu egin nahi izaten dute, ur-azpian igeri egiten ikasi nahi izaten dute ikastaroren batean. Zaudete ziur, ez zarete damutuko. Izen-emateak, eta argibide gehiago, hemen:- Scuba Du (Hondarribia): 943642353 - Alitan Sub (Zarautz): 943132647 - Tarpoon (Getxo): 944912577 - Buceo Euskadi (Mutriku): 943195088 - Arrecife (Getxo): 944603155 - Txof! (Bermeo): 944277759 - Buceo Donosti (Donosita): 607419426 - Nervion Sub (Bilbo): 944230108 - Tek & Sport Dive SL (Trapagako harana): 606766108 / 618420316 - Ursub (Gernika): 946251994 / 656727006