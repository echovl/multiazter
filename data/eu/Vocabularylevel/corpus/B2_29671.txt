Docutec Atletismoa Atletismoari buruzko oinarrizko datu batzuk: munduko onena, errekorrak, abiadura, sexuen arteko berdintasuna... Gizakia bera bezain zaharra Seguruenik, zangoak astindu eta korrika egin zuen aurreneko pertsonak ez zeukan gogoan inolako errekorrik, atzetik zihoakion zerbait edo norbait baizik. Hala ere, berehala bilakatu zuen gizakiak jolas eta lehia dohain natural hori, eta antzinako zibilizazio gehienek zituzten zangoen eta besoen trebezian oinarritutako kirolak. Baita grekoek ere, noski. Antzinako Joko Olinpikoetara heldu zen aurreneko kirola, hain zuzen, atletismoa izan zen. Horregatik esan ohi da askotan atletismoa dela, eta ez futbola, kirol erregea. Errekorrak, gero eta garestiago Erlojuaren eta metroaren aurkako lehia etengabea da atletismoa. Segundo-ehunen edo zentimetro gutxiren baitan egon daiteke, alegia, errekorra edo domina. Errekorrak gainditzea, ordea, gero eta zailagoa da, eta badira ukitu gabe urteak daramatzaten markak. Hori horrela dela frogatu nahi baduzue, informazio izugarri interesgarria aurkitu ahal izango duzue IAAF nazioarteko atletismo federazioaren web guneko statistics atalean. Bide batez, ingelesa praktikatzeko era egokia izan daiteke: www.iaaf.org. Sexuen arteko berdintasuna 1896 urteko apirilaren 6an Atenasen aro modernoko lehen Joko Olinpikoak hasi zirenean, bederatzi kirol baino ez zeuden egitarauan. Horietako bat, noski, atletismoa zen, eta orduz geroztik ez du sekula huts egin. Emakumeen norgehiagoka 1928an bildu zen egitaraura, eta emakumeen atletismoa izan da orduz geroztik gehien aldatu dena, hasieran egitaraua nahiko mugatua baitzen. Egun, proba ia berberak egiten dituzte emakumeek eta gizonezkoek. Alde txikiren bat badago, baina berdintasuna da nagusi. Munduko onena, Bekele gaztea Atleta ezagunenak abiadura probetan aritzen direnak izan ohi dira, baina egun munduko atleta gizonezko onena ez da abiadura-lasterkari estatubatuarren bat, Kenenisa Bekele iraupen-lasterkari eta kroslari etiopiarra baizik. Azken hilebeteetako lorpenei esker lortu dituen puntuek bultzatuta, bera dago IAAF nazioarteko atletismo federazioak egiten duen zerrendaren buruan. Emakumeen artean, ostera, jauzi hirukoitzean aritzen den Tatyana Lebedeva errusiarra da, une honetan, munduko atleta onena.  36,8 kilometro orduko Abiadura izugarri hori hartu zuen 2002 urtean Parisen Tim Mongomery atletak, 100 metro 9,78 segundotan korrituz indarrean dagoen munduko errekorra jarri zuenean. Orain arteko emakume azkarrena, berriz, Florence Griffith estatubatuarra da. 1988an 10,49 segundotan egin zuen distantzia bera. Zein abiadura lortu zuen orduko...? Eta beste galderatxo bat ere badugu. Zein markarekin lortu zuen iaz Orkatz Beitiak modalitateko Espainiako Txapelketa? Oker ez bagaude, 10, 45 segundoko markarekin. Eta ez da bere marka onena...  