Docutec Zenbat Venezuela dauden Venezuela bakarrean! Turista gutxi dabil Venezuelan, eta ez dakit zergatik. Era askotako parajeak dauzka: Itsaso urdin-urdinean Karibeko hondartza betikoak, ur-ertzeko palmera eta guzti. Eta Merida inguruan, alderik alde, badira 5.000 metrotik gorako goi-mendiak, Andeetakoak. Ibaiak ere baditu handi samarrak, eta Orinoko ez da bakarra. Eta badira ibai horiek zeharkatu ezean bestela ikus ez daitezkeen oihan itxi-itxiak ere. Kultura mestizoa dauka Venezuelak, eta horren lekuko, oraindik bizirik dirauten hainbat errito eta sineste, oihaneko indioenak. Eta zeinek esan, baina Coro inguruan dunaz betetako basamortua ere badauka.Ados, Caracas hiria ez da polita, zatarra ere badela esango nuke, baina hiri honek giza laborategia dirudi, interesgarria oso. Hiriaren bueltan mendiak daude, eta han ranchito izeneko txabola-auzoak, edonondik ikusten direnak, baita aberatsen auzoetatik begiratuta ere. Chavez presidenteak jarraitzaile asko ditu ranchitoetan. Hor matxinada asko izan dira, eta horietako baten ondorioz kanporatu egin zuten Carlos Andrés Pérez presidentea. Caracas oso sakabanatua dago, ez du monumentu apartekorik, baina bai bisitatzea merezi duen tokirik, Bolivar Plaza alegia. Plaza honek estatua handi bat dauka, zaldi-zaldunaz osatua. Eta esan beharrik ez da zalduna Simon Bolivar dela, Askatzailea ezizena zuena. Plazak, estatuaz haratago, lasaitasuna eskaintzen du hiriaren erdi-erdian, eta hara biltzen da zahar jendea denbora pasara eta solasera. Eta Caracasen euskal jatorriko euskaldun ugari dago. Bada han Euskal Etxe handi samar bat, pilotaleku eta guzti. Caracastik gertu dagoen La Guaira kostako hiriak dauka Real Compañia Guipuzcoana de Caracas elkartearena izan zen eraikina. Monopolioa zeukan elkarte honek Venezuelako harreman komertzialei zegokienez, batez ere kakaoari zegokionez. Eta horri esker Donostia ere aberastu zen, hiri honetan baitzeukan egoitza aipatutako elkarte honek. Baina, horiek XVIII. gizaldiko kontuak dira. Caracastik urrunago, Brasildik hurbil, Venezuelako parajerik txundigarrienetakoa dago: Sabana Handia. Tepuye izeneko mendiak ugari dira han. Mendi bakartiak dira, lautadak inguratzen dituelako. 1.000 metrotik gora daude mendiok, eta badute zerbait berezia, mahai-itxura dutela alegia. Eta handik izugarrizko ur-jauziak jausten direla zoruraino, munduko handiena barne, El Salto Angel izenekoa, kilometro pasako ur-jauzi eder zaratatsua. Izena Jimmy Angel izeneko hegazkin-pilotutik datorkio. 1935ean urre bila zebilela ikusi zuen ur-jauzia. Eta ezagutzera eman zuen ordura arte bertako indioek besterik ezagutzen ez zuten toki ezkutu-ezkutu hau. Camaracotoak dira indio hauek, eta beren hizkuntzan Churum Vera deitzen diote ur-jauzi honi. Churum Meru, berriz, bertako ibai bat da, baita Carrao ere, eta ohian itxi bat zeharkatu ondoren, kanoaz bi ibai hauetan gora egin behar da ur-jauzia ikusteko. Beste biderik ez dago. Eskualde horretan bertan dago Canaima, leku eder eta lasaia, mundutik aparte dirudiena. Carraok sortzen dituen ur-jauziak ez dira oso garaiak, bai ordea, oso zabalak, eta basoz inguratutako urmaela sortzen dute: parajeotan ohikoak dira kolore askotako lumak dituzten tukan eta papagaioak. Andeak, aldiz, oso bestelakoak dira. Merida hiria daukate gertu. Hiri honetako arkitektura koloniala da, baina hiriak berak andetar ukitu nabarmena du, eta badirudi Perun edo Ekuadorren gaudela, nahiz eta bi herri hauekin alderatuta, Meridan andetar gutxi bizi. Ia 5.000 metro dituen Pico Espejora joan daiteke Meridatik, 3 kilometroko bidea da kasik, eta teleferikoz egiten da. Meridan kamiseta batekin ibiliko zara, eta galtza motzetan, baina 5.000 metrotan beti dago elurra, beti, eta hobe da arropa egokia eramatea, ez hozteko. Eta goi-mendietako gaitzak jota zorabiatzen bazara, eta buruko minez hasten, behera segituan. Eta behean, Los Llanosen alegia, beste paisaia bat da, lautada, ibaiz eta urmahelez josia, piraña eta kaiman ugarirekin. Abeltzaintzari ingurumaria hori. Orinoko ibai-ertz batetik ez da beste ibai-ertza ikusten sarritan; hain da zabala ibaia! Orinokoren hegoaldean hasten den oihanak, berriz, Brasilen du segida, eta ia ezinezkoa da oihan horretan aurrera egitea, ia zeharkaezina baita. Yanomami jendea da horko talderik ezagunena, baina seguru badirela oihanean barrenago talde etniko gehiago ere, guk zibilizaziotzat daukagun horrekin inongo harremanik izan ez dutenak. Beraz, hauek guztiak oso toki ederrak dira opor-pasarako. Eta hondartzak? Nazkatzeko adina daude. Karibera begira dago Venezuelako itsasertza eta horrenbestez karibetar-karibetarrak dira hango hondartzak. Caracastik sortaldera Mochimako hondartzak, eta Caracastik sartaldera, Chichirivichekoak, horiek dira onenak. Isla Margarita da entzutetsuena, baina jende larregi dabil. Venezuelako lekurik merkeena denez, venezuelar samalda joaten da erosketak egitera bertaraino. Leku baketsuago eta bakartiagoa nahi izatera, Los Rokes arrezifeetara jotzea aproposa izan daiteke, harako ez baitago errepiderik, airez edo itsasoz joan behar da, eta halaxe joaten dira hainbat eta hainbat urpekari paradisu bila. Beno, orain badakizue Venezuelak baduela denetik, eta bera onena, turista gutxi dituela. Isilean gorde ezazu sekretua.