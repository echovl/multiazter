Docutec Baratzea balkoian Balkoian usain belarrak edo, areago, barazkiak jartzea lan erraza da eta, are gehiago, elikagai natural batzuk eskura izateko aukera izango dugu: kamamila, izpilikua, menda, perrexila, piper eta tomate txikiak, besteak beste. Zergatik ez baliatu balkoiko eta terrazako lorontziak baratxuriak edota kamamila jartzeko?   Balkoian usain belarrak edo, areago, barazkiak jartzea lan erraza da eta, are gehiago, elikagai natural batzuk eskura izateko aukera izango dugu. Albaraka, kamamila, izpilikua, menda, perrexila, piper eta tomate txikiak, besteak beste, egoki-egokiak dira etxean bertan jartzeko. Argia eta drainatze oneko lurrez gainera, ureztatzea eta beste zainketa soil batzuk baizik ez dute eskatzen. Terraza edo balkoiaren orientazioaren arabera eta gure eskualdeko klima aintzat hartuta aukeratuko ditugu landareak.   Ura eta argia   Hobe balkoi edo terraza hori hegoaldera begira badago; horrela ez izatekotan, eguzkiak egunean hainbat ordutan jotzea interesatzen zaigu, landareak garatzeko eta elikatzeko ezinbestekoa duen fotosintesi prozesua betetzeko eguzki argiaren premia baitu. Zuzenean behar adinako eguzki argia hartzen ez badu, argitasuna biderkatu egin daiteke ondoko pareta zuriz pintatuz, erradiazioa isla dezan.  "Kaleko baratzea" bada ere, arerio meteorologikoei ezin ihes egin: jasotzen duen ur kopurua funtsezkoa du, baserriko baratzean bezala. Gehiegizko ura usteldura eta onddoen iturri da; ur gutxiegi izanez gero, garapena eragotzi eta landarea gogortu egingo da.   Perrexila, etxeko klasikoa   Ahal dela, leihotik gertuko toki epel batean jarritako lorontzian erein behar dira haziak. Perrexilak aukeran beroa nahiago duen arren, hotzari ondo egiten dio buru. Lur hezeak mesedegarrienak baditu ere, zeinahi eratako lurrari egokitzen zaio baina, halaz ere, belar gaiztoetatik garbitu ondoren, ongi deseginiko materia organikoz hornituriko lur sakon, goxo, harroan izango du ohantze ederra. Perrexila urte osoan fresko izango duzu bi lorontzitan ereiten baduzu: udaberri hasieran eta uda amaieran. Landare trinko eta samurra lortzeko, ez utzi lorerik ateratzen: agertzen hastean, erauzi bertatik. Kontsumitzeko pronto baldin baduzu beste lorontzi batean, loreak ateratzen utz ditzakezu: horrela, loreetatik haziak lurrean erori eta beste landare bat aterako zaizu, ahalegin berezirik egin gabe. Amaitzeko, gogoan izan perrexil hostoak eskuz jaso behar dituzula, inola ere ez guraizeak erabiliz.   Bestelako landare eta barazkiak   Baratxuria Atal potoloak aukeratuta, landatu mutur zorrotza gorantz, lurrean sartu gabe, lorontzi zabal batean, atal batetik bestera 8 zentimetroko tarteak utziz. Garastatu ondo, urez ito gabe, eta eman ongarri organikoa, erreboiloak agertu arte. Mutur osoak marroi kolorea hartu duenean bildu behar dira. Baratxuriak eguzkia zuzenean behar du.   Anis berdea: Lorontzi sakon handia behar du, sustrai luze-luzeak ditu eta. Ondo drainatzen duen lur goxoan landatzen da eta eguzkia behar du. Erein dugunetik hiru hilabetera loratuko da eta handik hilabetera pattarra egiteko erabiltzen diren hazi gozoxkak bildu ahal izango dituzu.   Tomatea Eta beste hainbat barazkik (hala nola piperra, tipula, apioa eta alberjinia), lehendabizi, egurrezko kutxetan hazi behar dute. Ipini beraien artean lur zakarra eta jarri landareak adreiluen gainetan, toki goxo argitsuan. Horrela zainduko ditugu landareak, etorri bitartean, ura falta badute ere, gehiegizko bero eta hotzetik babesean. Landareak hiruzpalau hosto daukanean edo zaina lapitza bezain lodia denean, bere tokira eramateko prest dago. Landarea gerriraino estaltzen da lurrez, oro har. Tomatearen kasuan zainaren parte bat ere lurpean utz daiteke, bertatik ere erroak aterako zaizkiolako.   Akatsik ohikoenak   Ez erein landarea sakonegi. Erroaren gainean ez pilatu lur gehiegi. Ez baliatu ongarri gehiegi. Ez ureztatu landareak maizegi, ez ahaztu ureztatzen. Ez aukeratu oker landarea, eskualdeko baldintzak kontuan izaki, hau da, ez landatu sei orduko eguzkia behar duen landarea bi ordu baizik jasoko ez duen tokian.