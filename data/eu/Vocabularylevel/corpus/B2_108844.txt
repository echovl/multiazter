Docutec Astean behin zinemara: Bloody Sunday Paul Greenggrass-en pelikularen berri hurrengo lerrootan. Ezin da esan 'Bloody Sunday' ustekabeko filma izan zenik Donostiako azken Zinemaldian, ze Berlingo Festibalean irabazitako Urrezko Hartzarekin etorria baitzen, oso bestelako lan batekin, 'El viaje de Chihiro'rekin, lehen saria partitu ondoren. Hori bai, gure artean irrika handia zegoen hori ikusteko, eta jendea oso pozik geratu zen ikusi ondoren. Ipar Irlandako Londonderryn 1972ko urtarrilaren 30ean gertatutakoak oso gordinki azaltzen zaizkigu filmean. Eskubide Zibilen Ligak kalean manifestazio bat egiteko baimena lortu zuten, baina soldadu ingelesek oso gogor eraso zieten hara bildu zirenei. Sarraskia ikaragarria izan zen : 13 hildako eta ezin konta ahala zauritutako. Hortik filmaren izena : 'Bloody Sunday '. (Igande odoltsua). Filma ez da erreportajea, egun hartan gertatutakoaren fikziozko gogorapen bat baizik. Protagonista guztiak daude presente: alde batetik, ibilaldia eratu zuen giza eskubideen aldeko elkarteko kideak, politikaren alorreko joera erradikalenen ordezkariak, herriko jendea; eta beste aldetik, soldadu ingelesak, errepresioa eragin zuten agintari militarrak eta politikari ingelesak. Oso teknika ona erabili dute da filma egiteko, erreportaje-jeneroari dagokiona hain zuzen ere (Kamera bizkar-gainean, muntaia urduria eta 'paraleloan', zuzeneko soinua, eta abar) Emaitza da ez ohiko indarra duela filmak, eta balentria teknologiaren gainetik, kontatzen zaigun historiaren gogortasuna eta narrazio-trebetasuna nabarmentzen direla. Lan horrek are eta interes handiagoa du zinema euskaldunaren alde ari garenontzat, ze ispilu horri begira ikasi beharko genuke gure historiaren antzeko gertaerak ere egoki azaltzen. Gure sinesgarritasuna dago jokoan, artean eta herriaren egoeran konprometitutako hiritar bezala bizi garen neurrian.