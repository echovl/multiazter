Docutec Euria Euriaren ikuspegi poetikoa ematen du artikulu labur honetan. KARLOS LINAZASORO  EURIA nostalgia hutsa da, euria melankolia da. Gure herri euri-tsu hau nostalgia baten peskizan dabil beti, borrokan, tinko, ezin burua jasorik garaipen bat ospa-tzeko. Gure herri euritsu hau ederra da, eta berdea eta okrea eta gorrikara, euriak astintzen duenean. Ez zaigu gustatzen euria, barrura biltzen gaitu, eta erretxindu egiten gara tanta bakoitzarekin, ahantzi egin baitzaigu ja kantatzea, irakurtzea, bizitzea. Bizitza ez dago eurian, eguzkiaren adabakietan dago, hondartzetako urrean, kaleetan, baxoerdien likorean. Baina ez genuke jakingo euririk gabe bizitzen, ez genuke udaberririk izango, eta lehortu egingo litzaiguke odola. Nola bustiko ginateke euritan, putzuen beira leunean, euririk gabe? Nola galduko ginateke euriaren eztitan, azpi-azpitik, arbolen besangetara edo izarren muinoetara, euririk gabe? Zer litzateke gure herdoilaz, belazeetako loreez, goroldioaren antigualeko hi-tzez euria ez baletor ja gehiago geureetara, mara-mara? Eta nork asetuko luke itsasoaren egarria, gatz errearen kolera, euririk ezean? Euria, ausaz, errezela malgua da, arina, ate bat zeruranzkoa, zulo bat itsas-labarretaranzkoa, leiho bat basoetaranzkoa, abegi oneko etxekojauna, gonbita egiten diguna berarekin paseatzera, aterkirik gabe, aurpegi biluziz, maitasunera; txoko guztiak ezagutzen ditu euriak, hitz goxoetarako habiarik ederrenak, hitzarmenak eta bakeak egiteko mahairik sendoenak, bideak ibiltzeko laburbiderik luzeenak; eta euriak, besozabalik jausten zaigunean, irri bat nahi luke gugandik, musu bat akaso, ez behintzaz begiratu gaiztorik, ez aparteko ordainik ere. Ereiten digun goroldioaren trukean, bidaia bat eguzkitara, astin di-tzan gainetik hezetasunak eta kutsadurak, gero, berriz, gugana indarberriturik eta garbi itzul dadin, zeruak bustitzera. BAI HORIXE