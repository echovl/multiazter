Docutec Donostiako olaturik handiena Donostian olatu erraldoi bat egiteko egitasmoaren berri eman zenetik, eztabaida ugari sortu da biztanleen artean; hiritarrek eta gizarte-eragileek iritzi ezberdinak dituzte asmo honen inguruan, baina inork ez du zalantzan jartzen honek guztiak sortu duen jakin-mina. Zenbaitzuen ustetan, ekimen hauek ezinbestekoak dira Donostiarentzat, gaur egungo hiriarteko lehian parte hartu nahi badu. Proiektuak city marketing (hiri-marketinga) delakoa egiten lagunduko luke, kanpoan izango duen eragina itzela izango baita. Beste batzuk, berriz, kostuaren beldur dira, hiriak dituen beste lehentasun batzuk aipatzen dituzte, eta eraikinaren artifizialtasuna ere nabarmentzen dute. Nolanahi ere, olatu erraldoi honetatik gertuago edo urrunago egonda ere, adi-adi daude guztiak, azken erabakiaren eta xehetasun guztiak noiz jakingo zain. Egitasmo honen arabera, Zurriola hondartzak Donostiako Kursaal jauregiaren aurrean inoiz ikusi duen olaturik handiena izango luke 2009ko udaberrian. Sustatzaileek hainbat argudio erabili dituzte beren asmoa aurkezteko. Batetik, izango lukeen oihartzuna dela eta, Donostiaren irudi berritzailearen sinbolo bilakatuko litzatekeela; eta bestetik, teknologia berrien eta energia iraunkorren inguruko gogoeta egitera bultzatuko lituzkeela donostiarrak, itsasoan jarriko duten buia batek sortutako energiak hornituko bailuke olatu erraldoia. Proiektuak eztabaida eta iritzi ugari sortu ditu, eta aurrekontua erabat zehaztu gabe dagoen arren, aurrera aterako dela uste dute antolatzaileek. Olatu erraldoiak 230 metro luze, 40 metro zabal eta Kursaal jauregiak adinako altuera izango du, eta Moneok eraikitako kuboen aurrean ikusi ahal izango dugu, egunero, hiru hilabetez. Olatu erraldoi hau artifiziala izango da, ordea. Proiektua Bartzelonako Cloud 9 estudioko Enric Ruiz Geli arkitekto katalanak jarri zuen abian duela hilabete batzuk, Promueve enpresa gipuzkoarrarekin batera. Donostiaren irudi berritzaileagoa eskaintzeko asmoz, bien artean Energy Attack izeneko proiektua sortu zuten, eta horren barruan, Once... a wave olatu erraldoiaren ideia bururatu zitzaien. Erakunde parte-hartzaileek ez dute oraindik behin-betiko erabakirik hartu: Kursaaleko administrazio-kontseiluarekin batera aurrekontua erabat zehazteko zain daude. Sustatzaileek diotenez, turismoaren alorrean izango duen eraginaz gain, Donostiak duen kanpo-irudia indartzeko aukera emango luke olatu erraldoiak, Donostia eta Gipuzkoa berritzailearen irudi bihurtuko litzatekeelako. Baina, kanpo-oihartzuna sortzeaz gain, energia berriztagarrien eta iraunkortasunaren aldeko apustua ere egingo du eraikuntzak. Asmoak harrera ona izan du orain arte, eta espainiar enpresa garrantzitsu askok ekimenean parte hartzeko interesa azaldu dute dagoeneko. Dirudienez, eraikiko den olatuaz gain, punta-puntako energia eta arkitekturari buruzko hiru eguneko kongresua egingo bailitzateke aldi berean, energia berrien aditu nagusienen parte-hartzearekin. Jeremy Rifkin eta Michael Braungart izango lirateke hizlarietako batzuk, eta hauekin batera, duela gutxi Bakearen Nobel Saria irabazi duen Al Gore. Kultur arloko pertsonaia ospetsuak ere hartuko lituzke ekitaldiak, Bono abeslaria eta Pedro Almodovar zinegilea, esaterako. Olatuak izango duen aurrekontua zehazteke dago oraindik, baina milioika euro kostatuko dela adierazi dute antolatzaileek. Dirudienez, aurrekontu osoaren %80 inguru sustatzaile pribaturen batek hartuko luke bere gain. Gainontzekoa, berriz, tokiko erakundeek emango lukete. Egitasmoaren nondik norakoak Energy Attackeko parte-hartzaileek olatuaren proiektua pentsatu bezain laster, Kursaal eraikina etorri zitzaien burura, 2009an hamargarren urteurrena egingo duela kontuan hartuz. Laster lortu zuten kuboen kudeatzaile ohiaren, José Miguel Ayerzaren, laguntza. Hasiera batean, helburua Donostiaren oihartzuna handitu eta komunikabideak erakartzea izan zen. Spencer Tunick argazkilariak Kursaalen egindako argazkiak ekarri zituzten gogora, erakundeek egindako inbertsioa hogei aldiz bidertu zuen oihartzuna sortu baitzuen Tunick-en etorrerak. Berrikuntzaren inguruan lan egiten duten hainbat enpresa gipuzkoarrekin elkarrizketa ugari izan ondoren, olatuaren proiektua handitzen hasi zen: turismoan eragina izango zuen ekintza izateaz gain, teknologia berriak eta energia iraunkorrak erabiliko zituen tresna ere egin nahi zutela pentsatu zuten. Eta halaxe sortu zuten Energy Attack. Argazkia-irudiak: Cloud 9 estudioa