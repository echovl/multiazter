Docutec Toraxeko erradiografia sinplea Bularraldeko erradiografia sinplearen helburua kaxa torazikoaren barrualdeko irudi bat lortzea da, eta horretarako X izpien sorta bat proiektatzen da bular-kaiolan barrena, egitura bigunak zeharkatuz, biriketan edo inguruko egituretan egon daitezkeen lesioak nabarmen jartzeko. Zertarako balio du probak? Bularraldeko erradiografia da, duela hainbat hamarkadatatik hona, medikuntzan gehien erabiltzen den proba diagnostikoetako bat, eta teknikak ikaragarri aurreratu duen arren, gaur egun ere balio izugarria dauka, birikek eta bihotzak osatzen duten sistemaren ebaluazio ezin hobea ematen duelako batetik (bularraldea, birikak, bihotza, odol-hodi nagusiak, saihets-hezurrak eta diafragmaren berri ematen digu) eta bere kostua beste proba batzuena baino askoz ere baxuagoa delako bestetik. Ondorengo egoera hauek diagnostikatzen laguntzen du: _ Biriketako gaitzak: pneumoniak, infekzioak (tuberkulosia esaterako), pleurako isuriak, pneumotoraxa (airea pleuran), biriketako edema, biriketako gaixotasun buxatzaile kronikoa,... _ Bihotzaren ebaluazioa: bihotz-siluetaren tamaina eta forma, ea perikardioan isuririk badagoen,... _ Normalean bularraldeko beste edozein irudi-proba egin aurretik (eskanerra, ekografia, etab.) _ Hezurretako lesioak: hausturak saihets-hezurretan, edo hezurra suntsitzen duten lesio litikoak (tumoreak), _ Mediastinoko alterazioak. Mediastinoa da biriken eta bihotzaren artean kokatua dagoen zona, eta bertan odol-hodiak, nerbioak eta sistema digestiboko nahiz arnas aparatuko organoak aurkitzen dira. Zona horretan airea ager daiteke (pneumomediastinoa) edo baita tumoreak ere. _ Diafragmaren alterazioak: hernia diafragmatikoa _ Odol-hodien alterazioak: aorta torazikoaren aneurisma, arku aortiko bikoitza. Probaren deskripzioa Hainbat posizio diferente daude bularraldeko erradiografiak egiteko, baina ohizkoena pazientea zutik egotea da, eta bi erradiografia egitea. Horietako batean X izpiak bizkarretik sartzen dira aurreko alderaino (atzetik aurrerako proiekzioa edo at. au.) eta bestean, berriz, izpiak pazientea alderik alde zeharkatzen dute (albo-proiekzioa). Ez dira hain ohizkoak proiekzio zeiharrak (hauetan X izpien norabidea oblikuoa da) eta ezta alboko etzaneran egindakoak ere (pazientea albo baten gainean etzan ondoren egindakoak, pleuran likidoa pilatzen ote den ikusteko oso baliagarriak gertatzen direnak). Kasurik gehienetan erradiografiak inspirazioan egiten dira, hau da pazientea arnasa hartzen ari dela, birika-eremuen eta gainerako egituren irudi hobea lortzeko. Baina pneumotoraxa bezalako patologiaren baten susmoa edukiz gero, beharrezkoa da erradiografia espirazio edo arnas botatze bortxatuan egitea. Zer sentitzen du pazienteak proba egin bitartean? Ez da inolako molestiarik sentitzen, baina pelikularen plaka hotz samarra egon daiteke. Proba egiteko aholkuak eta segurtasun-arauak Normalean erradiografiak Erradiologiako zerbitzu batean egin ohi dira (osasun-zentro nahiz ospitale batean), baina pazientearen gaixotasuna edo gaitzaren larritasuna dela medio gaixoak ezin duenean bertara joan, aparatu edo tresna eramangarriak erabil daitezke, erradiografiak pazientearen oheburuan bertan egiteko. Emakumea bazara, eta haurdun bazaude edo haurdun egoteko probabilitateren bat izanez gero, galdetu zure medikuari edo ginekologoari ea proba erradiologikoa egokia den, normalean erradiografiak kontraindikatuak baitaude haurdunaldia bitartean, eta aurreneko sei hilabeteetan bereziki. Bularraldeko erradiografia sinplea egiteko, ez da beharrezkoa baraurik egotea, ezta beste inolako prestaketarik ere. Proba egiteko, gerritik gora arropa guztiak erantzi behar dira. Bularraldean daramatzazun objektu metaliko guztiak kendu beharko dituzu, esaterako kateak, brotxeak, zintzilikarioak edo baita pearcing modukoak ere, erradiografian artefaktuak esaten zaien irudi faltsuak baztertzeko, izan ere horrelakoek interferentziak sor baititzakete gaitzaren diagnostiko posiblean. Barrabilen edo obulutegien zona berunezko estalki batekin babestu beharko da, erradiazioaren eraginak saihesteko. Kontrako arrazoirik ezean (pneumotorax baten susmoa, esaterako), arnas hartze sakon bat egiteko eskatuko zaizu, eta horri eusteko erradiografia egiten den bitartean. Erradiografia egiten duen pertsona X izpietako teknikari bat izaten da, baina ez, ordea, Erradiologian espezialista den medikua. Gaixoak gaitz edo alterazio garrantzitsuren bat baldin badu, jakinarazi egin beharko lioke espezialistari. Bularraldeko erradiografia bat egiteak ez dakar inolako molestiarik, eta probaren eragin sekundario posibleak minimoak dira gaur egun. Horregatik, proba ostean ere ez da inolako neurri berezirik hartu behar. Dena den, jarraitu beti Erradiologiako zerbitzuko langileen oharrei.Zein arrazoi dela-eta egiten da proba hau? Medikuak bularraldeko erradiografia bat eska dezake gaixoak ondorengo sintomak dituenean: eztul iraunkorra, karkaxekin odola botatzea, mina bularraldean, lesio torazikoa edo arnasteko zailtasuna. Baina baita tuberkulosiaren, biriketako minbiziaren edo beste edozein arnas gaixotasunen susmoa dagoenean ere. Bularraldeko erradiografia seriatua erabil daiteke (errepikatua edo sekuentziala, alegia), aurreko erradiografia batean antzemandako zeinuak eta horien eboluzioa ebaluatzeko (anomalia baten tamainan gehikuntzarik izan den edo ez jakiteko, esate baterako). Jabier Agirre, UZEI