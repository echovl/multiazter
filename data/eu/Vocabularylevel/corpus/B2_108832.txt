Docutec Txus Jaio: "Munduko Txapelketea korridu gura dot eta ahalegindu barik ez naz geldituko" 28 urteko markinarra erreferentzia garrantzitsua da motor mundua gustatzen zaion euskal zaletuarentzat. Euskal Herriko bideetan ibiltzen zen Carlos Sainz pilotu madrildarrak antolatutako aukeraketa baten milaka gazteren artean hautatua izan zen arte. AITZOL URIARTE.- Igaz Espainiako lurgaineko txapelketea irabazi zenduan, ze asmo daukazu aurtengorako?TXUS JAIO.- Aurten be Ford-egaz korritzen jarraituko dot eta euren asmoa da ostera be txapelketea jokatu eta, ahal izanez gero, irabaztea. A. U.- Zure asmoa, dana dala, rallyen mundiala korritzea izango da.T. J.- Munduko Rally Txapelketan parte hartuta nago, Ingalaterrako RAC proban parte hartutakoa naz eta nire helburua bide horretan ahalegintzea da. Munduko txapelketea korridu gura dot, ahalegindu barik ez naz geldituko, eta hori lortzeko bertoko instituzinoekin berbetan gabiz, ia laguntzaren bat emoten deuskuen. A. U.- Zelangoak izaten dira egiten dozuezan entrenamenduak?T. J.- Karrerak asteburuetan izaten diranez, eguenean alkartu eta test batzuk egiten doguz, kotxea behar dan moduan ipintzeko. Osterantzean, urte osoan zehar egiten dot deportea, bizikletan ibili, palan jokatu, uger egin... A. U.- Carlos Sainz kotxe gidari ospetsuagaz ibili zinan taldean, zelan aldatu eban zure kirol bizitzea esperientzia horrek?T. J.- Lau urtean korridu neban Carlos Sainzen taldeagaz eta igaztik hona Ford etxeagaz nabil. Sainzegaz hasteak dana aldatu eustan. Ordura arte Euskadi mailan korritzen neban, oso baliabide gitxigaz, lagunen laguntzeagaz, batez be. Sainzen taldean sartzerakoan World Rally Car batera igotzeko aukerea euki neban, rally munduan gidatu zeinkean kotxerik onena, eta horri esker gaur egunean ekipo ofizial baten korritzen dot, medioen aldetik horrek emoten dauazan aukera danekin. A. U.- Talde ofizial bateko kidea zara, baina oraindik beharrean jarraitzen dozu, igeltsero moduan. Kotxeek ez deutsue bertatik bizitzeko lain emoten?T. J.- Orain momentuan emoten deust bertatik bizitzeko lain, baina pentsau beharra dago aurrera begira zer gertatuko dan, momentuko egoerea ona dalako aho zabalik geratu barik, ezin leikealako ziurtatu gidari profesionala izango nazela. Ni igeltseroa naz eta kotxe gidaria be bai, eta momentuz biekin segidu behar dot, batez be kontuan eukinda behar egiten dodan igeltseritza enpresea familiakoa dala. A. U.- Oso azkar joaten zarie, sustorik euki dozu inoz?T. J.- Sustoak beti izaten dira. Esate baterako, istripu baten ostean astebete egon behar izan neban ospitalean. Baina gatxa da ezer larririk gertatzea, segurtasuna asko zaintzen dalako. A.U.- Kotxe ofizialagaz korritzearen garrantzia aitatu dozu lehen. Karrerea korritzerakoan zenbateko garrantzia dauka kotxeak eta zenbatekoa pilotuak? T. J.- Kotxe on bat barik ezin da irabazi, hori segurua da, alperrik izango da pilotua ona, ez badauka kotxe on bat. Kontrakoa be gertatzen da, pilotu ona ez bazara alperrik eukiko dozu kotxe on bat. A. U.- Talde ofizialean korridu arren beharrean segitzen dozu. Euskal Herrian dabizenek diru aldetik arazo gehiago eukiko dabe...T. J.- Oso afizino karua da hau. Euskal Herrian dabizen pilotu danen artean lau bat izango dira parra egiten dabenak eta ganerakoek zor egiten dabe. Kontuan euki beharra dago baztarra jo eta kotxea apurtu zeinkeala, edo motorra apurtu leitekeala... A. U.- Euskal Herrian afizino itzela dago, pilotu gazte piloa, ze aholku emoten deutsazu hasten dauan edo hasi gura dauan gazte bati?T. J.- Gauzak trankil hartzeko eta hankak lurrean eukiteko beti. Bere eskura daukazan medioekin urten daiala errepidera, beti be ondo pasatzeko helburuagaz. Zuzenketa-orria Txus Jaioren fitxa teknikoa: Adina: 28 urte Jaioterria:Markina Lanbidea: Igeltseroa Zaletasunak: bizikleta ibiltzea, palan jokatzea, igeri egitea Kirol-ibilbidea: 2001ean Espainiako lur-gaineko txapelketan lehena. Aurten Munduko txapelketan korrituko du.