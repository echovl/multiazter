Docutec Udazkena hemen da! Udazkena etorri da eta basoan bueltaxka bat emateko asmoa dugu. Ea zer aurkitzen dugun! ZER GERTATZEN DA HOSTOEKIN UDAZKENEAN?   San Juan eguna argitasun gehien duena da. Hortik aurrera, gaua lehenago sartzen da. Eta hotzagoak dira gauok. Hosto galkorra duten zuhaitzak negurako prestatzen hasten dira: izerdia motelago darabilte barrenean, hostoak usteldu eta erori egiten dira. Argiari esker dute klorofila zuhaitzek. Klorofilak ematen dio hostoari berdetasuna, eta klorofilaren ordez beste pigmentu batzuk nagusitzen dira: karotinak (laranja, hori, gorria), taninoak (marroiak), antozianinak (ubelak, gorrimina, urdina). Hosto iraunkorra duten zuhaitzek, aldiz, erretxinez estaltzen dituzte hostook, ezko gisako batez.   ETA PERRETXIKOEKIN POZOITUZ GERO, ZER?   Gurean ohitura handia dago perretxikotan ibiltzeko, eta urtero bat edo beste pozoitzen da. Hona aholku batzuk, zer esan behar zaion medikuari jakiteko:   - Noiz bildu diren, eta noiz jan diren. - Jandako espezien datuak (izena, kolorea, usaina.) - Jan denetik lehen sintomak azaldu arte zenbat denbora igaro den. - Perretxikoak nola prestatu diren. - Perretxiko berdinak zenbatek jan dituzten, eta zenbat pozoitu diren. - Ahal bada, prestatu ez diren aleak, zaborretara botatakoak medikuari eraman, azter ditzaten. Ausartzen bazara, gonbitoak ere eraman nonbait bilduta.   Azkenik, ohar bat ez pozoitzeko: ezagutzen ez duzun perretxikorik ez jaso.   EUSKAL HERRIKO PAGADIAK ARRISKU BIZIAN?   Milimetro bat, milimetro bi, ez da handiago, bere izen zientifikoa Orchestes fagi, baina Euskal Herriko hainbat pago hondatu ditu jada kakalardo basati honek. Gorosti elkarteko Luis Miguel García Bona orain 10 urte pasatxo jabetu zen Iratin eta Kinto Realen pagoen hostoak gaixo zeudela, ekainean urriko itxura zutela, erreta baleude bezala. Eta zabaldu egin da izurritea: Ultzamara, Urbasara, Aezkoara, Canfranc aldera. Hots, Nafarroarekin muga egiten duten pagadiak kaltetuak izan dira. Adibidez, Arabako 'Monte Limitaciones' aldean. Kakalardoak ez du pagoa akabatzen, baina hosto gazteak hondatzen dizkio. Urte berean berriro azaltzen dira hostoak, baina zuhaitza asko nekatzen da, eta ez da behar bezala hazten. Ahuldu egiten du zuhaitza, eta horrela errazago gaixotzen da pagoa. Horren beldur dira behintzat zenbait jakitun. Hots, garai batean zumarrarekin gertatu zena aurki pagoekin gertatzea. Gainera, zomorro horrek hegan egiten du, eta aise joaten da paraje batetik bestera. Udazkenean eta neguan ez du kalterik egiten, hostorik ez duelako pagoak, baina martxoan, apirilean, zomorroaren larbak berriro eragin dezakete hondamendia.   KALEKO ORBELA   Garai batean baserrietan orbela erabiltzen zuten ganaduaren azpietarako. Eta orbelak simaurra errazago egiten lagunduko zuen gero. Beraz, kaleetan orbela biltzen aritzen zen baserriko jendea. Gaur ez dira horrela ibiltzen. Kaleko umeek ere biltzen zuten orbela, Hernanin esaterako, platano-hostoak. Hostorik politenak harategira eramaten zituzten. Eta papera garesti baitzegoen, hostoekin bilduko zuten haragia. 1950. urte-inguruko kontuak dira horiek. Gaur egun orbela kale-garbitzaileek biltzen dute. Ez dute lan makala! Kaleak txukun-txukun jarri, eta halako batean, haize madarikatuak hor ekartzen die orbela, eta berriro kalea zerri eginda. Ez gara jabetzen, baina zenbat lan egiten duten kale-garbitzaileek. Esker txarrekoa askotan.   OREINIKARAK   Hitz hori dakar Placido Mujikaren hiztegiak oreinen orro-mota bat izendatzeko. Iraila-urrian hasten dira arrak eme-eske, eta izugarria izaten da ateratzen duten hotsa. Badirudi basoa lehertu egingo dela. Ar nagusiak beretzat nahi izaten ditu eme guztiak. Ez du ar gazteagoentzat ezer utzi nahi izaten, guztia beretzat. Oso arriskutsua omen da orduan oreinengana hurbiltzea. Ez pentsa gero Banby bezain otzanak direnik. Hau diogu zeren toki askotan turistak eramaten dituzte orro hauek entzutera, eta tamalez, batzuetan turistek larregi hurbildu nahi izaten dute animaliengana.   BASOAK ERRESPETATU ETA ZAINTZEKO NAZIOARTEKO BERMEA   FSC etiketak egurra gizabidez eta ingurunea errespetatuz ustiatu dela bermatzen du. Basoak zaintzeko premia gorriaz jabeturik, egurraren sektorearen garapen iraunkorra bideratu eta babesteko oinarrizko baldintzak mundu zabaleko 25 estatuk aldarrikatu zituzten 1996 urtean. Horrelaxe osatu zen egun Basoen Babespenaren Egiaztagiriaren sortzailea: Basoen Administraziorako Kontseilua (nazioartean, FSC), alegia. Egiaztagiri hori betetzea nahitaezkoa ez den arren, merkatuan nagusitu egin da eta kontsumitzaileok gero eta argiago ikusten ari gara arboladun logotipoaz markaturik datozen produktuek -nabarmenki garestiago izan gabe- ingurumena errespetatzen dutela eta egur horren jatorria zuzena dela. Horregatik kontsumitzaileon jokabidea eraginkorra izan dadin hona hemen hainbat eskakizun:   1. Egurrezko eta eratorrietako produktuetan (altzariak, oholak, parketa) bila ezazu FSC zigilua. 2. Hori aurkitu ezean, egin ezazu iradokizuna merkataritza-gune horretako posta-ontzian. 3. Egurrezko produktua erosi aurretik, jaso ezazu informazioa jatorrizko herrialdeaz eta bertan egiten den baso ustiakuntzaz. 4. Egurrezko produktuak eskuratzean (egur tropikalezkoak batez ere, orain moda-modan jarri baitira), eskatu dendariari erauzitako egurraren legezkotasuna bermatzen duen agiria. 5. FSC egurra eskatzeaz gainera, eska itzazu basogintzaren ustiaketa zuzena egiten duten inguruko basoetako egurra daukaten altzariak eta eratorriak. 6. Zabaldu zeure ingurukoen artean informazioa basoen arazoez eta FSC produktuak kontsumitzeko garrantziaz.