Docutec Orakulua Ekonomiako adituak aldizkari ekonomikoei buruzko iritzia azaltzen du artikulu honetan. Ekonomian, eta batez ere burtsan, iragarpenak huts egiten dute askotan. EDUARDO MALAGON/ Milurtekoaren amaierak eskainitako oparotasun ekonomikoak ekonomiarekin edota finantzekin harremana zuten gaiekiko grina paregabea sortu zuen. Bolada on hori aprobetxatzeko asmoz, ekonomiaren giltzak azaldu nahi dituzten aldizkari anitz sortu dira, non dirua irabazteko modu azkarrenaren sekretuak iragartzen diren txanpon batzuen truke. Berriketa asko ere baduten arren, zenbaitetan erreportaje edota datu interesgarriak topa genitzake, irakaskuntzan gabiltzanok informazioa era erraz eta erabilgarrian eskura dezakegularik. Hala ere, adituen aholkuak dira aldizkariotako atalik dibertigarriena. Bertan (eta hau beste hainbat komunikabidetan errepikatzen da), oilarrak bezain harro azaltzen diren gorbatadun gizonezko helduak eta ilea gogortutako mutilak edo dotore jantzitako neska gazteak azaltzen dira, burtsa edo balore elkarteen harrobietako izarrak, finantza merkatuei buruzko beren aurreikuspenak plazaratuz, Delfoseko orakuluaren bertsio garaikidea balira bezala. «Guk zera ikusten dugu -plural maiestatikoa, hori bai, beren hitzen oihartzuna indartzeko-, hau igo, bestea jaitsi, hemen posizioak sendotu, bestea saldu...». Eta zer edo zer asmatuko balute behintzat... Honelako aldizkari baten 2001eko urtarrileko alean agertutakoak, adibidez, ekonomiak zientziarekin baino astrologiarekin zerikusi handiagoa ote duen susmoa zabaldu du. Han, aipatutako ezaugarriak zituzten adituek gomendatutako 45 baloreetako bakarrik hiruk gainditu dituzte, gaur egun, eurek aurreratutako prezio goren hipotetikoak; eta beste hamaikak soilik eutsi ahal izan diote iragarritako goranzko joerari. 2000. urtea hain txarra izan ondoren, inork ez zuen uste hura bezain urte kaskarra errepika zitekeenik. Baina hala gertatu zen. Noizean behin, burtsetan jarduten duten eragileen konfiantzari buruzko mezuak edo merkatuetan eman beharko litzatekeen gardentasun eskakizunak entzuten ditugu, Enron edo Allied Irish Bankaren bezalako kasuen berri zabaltzen denean batik bat. Irrazionaltasuna da nagusi, hala ere. Bestela, nola ulertu aste honetan burtsetan izan den izua, Bushek Japonian egindako adierazpenetan «deflazio» eta «debaluazio» hitzak nahastu zituelako? Lehen, norbaitek «finantzen aztia» goitizena jasotzen zuenean ez nuen uste izaten Harry Potterren pertsonaiarekin zerikusirik zuenik. Baina gaur egun askok hobe lukete gorbata eta gomina utzi, eta kapa beltza jantziko balute bezeroak hartzeko orduan. Propioagoa, ezta?    