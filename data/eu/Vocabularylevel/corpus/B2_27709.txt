Docutec Gizakia ez da erlea baino gehiago Elkarrizketa luze bateko pasartea aukeratu hauetan, biologoak gizadiari eta naturari buruzko iritzia ematen du. Beste animalia espeziekin alderatzen du, inolako pribilegio berezirik eman gabe. Ondorioak bitxiak dira. Martxel Aizpurua (...) Erlearen munduaren eta gizartearen arteko lotura ere asko egiten duzu. Mementoz behintzat esan behar da erleak gizakiak baino gaitasun hobea erakutsi duela, erleak behintzat 60 milioi urte baitaramatza mundu honetan. Eta guk bi milioi daramatzagu eta ez dakigu gure espezieak iraungo duen. Espezie baten gaitasuna, biologiaren ikuspegitik, ez da neurtzen bere buruaz duen kontzientziaren arabera, baizik eta mundu honetan irauten duen denboraren arabera. Zentzu horretan behintzat, ikusi behar da gu ez garela erleak baino gehiago, edo pagoa baino gehiago. Ez dugu paralelismo tontoetan erori behar. Ezin da esan, adibidez, lehoia txindurria baino alferragoa denik. Lehoiak lo pasatzen du egun guztia, eta horregatik ez da alferra. Alferra eta langilea gizakien kontzeptuak dira, eta ezin dira gizakien eskemekin animalien jokabideak epaitu. Azken batean ugaltzeko modu ezberdina dute txindurriek eta lehoiek, eta biak dira praktikoak. Biologiaren ikuspegitik, nola ikusten duzu gizakia? Gizarteak aurrera jarraitzeko zer mekanismo dituen aztertzea da garrantzitsuena. Otsoak badauzkate euren mekanismo automatikoak elkar ez akabatzeko. Eta zein dira gizakiaren mekanismoak elkar ez hiltzeko? Legeak, zigorrak, erlijioak... baditu mekanismo batzuk elkar hiltzea eragozteko. Beraz, bilatu behar dira animalien eta gizakien arteko paralelismoak baina zentzu ebolutiboan: espeziearen ikuspegitik, ez norbanakoaren ikuspegitik. Adibidez, Hirugarren Munduko gizarteak untxiaren estrategia darama, ugalketa bidez gure aurrean bizirauteko. Herri haietan haur asko jaiotzen dira, bakarren bat heldutasunera iritsi dadin. Europan, berriz, haur bakarra nahikoa izaten da heldutasunera iristeko. Beraz, gurea gehiago da arranoaren estrategia. Estrategiak aldatu egiten dira gizartearen bilakaeraren arabera. Gizakia ere desagertuko al da inoiz? Desdramatizatu nahi nuke gizakiaren desagerpena. Badirudi gizakia desagertzen bada hemen katastrofea datorrela. Nik uste beste espezie pilo batek sekulako lasaitua hartuko lukeela, eta ez litzateke ezer pasako. Desagerpena, neurri handi batean gure esku dago, baina beste neurri batean ez: milaka milioi urte barru, berez, eguzkia itzaliko da eta hemen denak izoztuta hilko dira. Eta hori zenbat milioi urte barru izango den, lau mila milioi edo 50 milioi diren, alde handiegirik ez dago! Oraindik bizi gara Kristautasunak ezarri digun kultura batean. Sinesmen horretatik bizi gara: gu garela hemen sorkuntzako azken elementua, eta Jainkoaren berdintasunera eginak garela gainera, eta gu galduz gero, dena pikutara joango dela! Eta nik uste, maila horretan, gizakiak onartu egin behar duela bere txikitasuna. Beste izakiak galtzen diren heinean, gizakiak zer galtzen du? Gizakiak espezieak suntsitu edo desagerrarazita, bakarrik gelditzen ari da, eta bakardadea oso tristea da, ez bakarrik gizaki arteko bakardadea, baita besteekikoa ere. Landareen kontaktua atsegina da, atsegina da eskua pasatzea hostoen gainean eta hosto bakoitza ezberdina izatea, eta urtaroen arabera paisaia aldatzen ikustea. Nik uste, hiri handietako bakardadearen faktore bat ere bakardade biologikoa dela, ez bakarrik 5. pisuan ezkerreko atean bizitzearena. Beste bizidunekin kontakturik gabeko bakardadea da. Errekatan lagunak ez sumatzea azkenean, alegia arrain batzuk.