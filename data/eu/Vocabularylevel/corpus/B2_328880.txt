Docutec Astean behin zinemara: Juegos secretos (Little children) "Juegos secretos" izena jarri diote gaztelaniaz pelikulari, hobeto saltzeko edo. Ingelesez duen izena askoz ere argiagoa da, iradokizunez beteagoa: "Little children" (Ume txikiak). Izen honek oso garbi erakusten du gizarte estatubatuarrari zein era zirikatzailean eta mingarrian begiratzen dion Todd Field zuzendariak. Bush-en garaian AEBetan erdi mailako klaseak duen jokaera aztertzen du Todd Field-ek, epeltasunik gabe aztertu ere. Ez da horrela diharduen zine-zuzendari bakarra. Gizarte horrek bere zilborrari begiratzen dio, autista dirudi, bertan goxo bizi dela ematen du, eta liskar guztien aurrean portaera atzerakoia erakusten du, eta umekeriaz betea. AEBetan zine-zuzendari harrobi bukaezina dago, eta harrobi horretatik ateratzen ari dira gizarte estatubatuar gaixoaren traumak azaldu nahi dituzten hainbat eta hainbat zuzendari. In the Bedroom izan zen Tood Field-en lehen pelikula, eta argi utzi zuen bide hori hartuko zuela aurrerantzean ere, ez zela hasiko ikusleen kontzientzia lokartzeko su-festa zaratatsu eta ikusgarriak egiten, ez zela hasiko nerabeentzako horrelako filmak egiten, gizartearen ustela, eta honen oinarrian dauden baloreak, ahantz ditzaten. "Little children"en hiri estatubatuar txiki bateko auzo aberats bat ikusiko dugu. Bertako familiak zoriontsuak dira, ustez. Lasai askoan bizi dira euren umeak toki publikoetan zainduz: txirristadun parkean, igerilekuan, beren klubetan... Bere egiten ez dituzten, edo bere egiten ez dakizkiten sexu-frustrazioak ezkutatzen ditu balizko lasaitasun horrek. Eta egun etsituta badaude da txiki-txikitatik balore batzuk bizi izan dituztelako: intolerantzia, harreman berekoiak, bestelakoa denari beldurra izatea... Eta etenik gabeko beldur hau ia beti irrazionala baita, gurasoek neurriz kanpo babesten dituzte haurrak: bai haur txikiak, baita handiak ere. Eta haurrei irakasten zaizkienez jarrerarik intoleranteenak, ezberdina dena baztertu egiten dute, bizi diren auzotik bidali, egurtu fisikoki eta psikikoki. Eta helduak, berriz, ez dira hain helduak, ez direlako inposatu zaien moralaren aurkako erabakirik hartzen ausartzen. Nahiago dute hala moduzko segurtasun egunerokoan iraun aldaketa arriskutsuak baztertuta, desberdina denarekin bizitzeari, balore horri, muzin eginez. Norberaren garapena, zoriona zertan datzan argi aztertu arren, ezina nagusitzen da, hau da, gauzak aldatzeko urratsak egiteko ezintasun erabakigarria. Kate Winslet aktoresak egiten du, ederki egin ere, heroiarena, eta badu literaturako Mme Bovary menderakaitz haren antza. Eraberritzailea izan nahi du, zinez, baina desberdin izateari dion beldurra indartsuagoa da beti berdin jarraitzeak dakarkion atsegin-ustea baino. Pelikula harrigarria da. Zuzendaria ez dabil espantuka, klasikoen teknika menperatzen duen dotoreziaz baizik. AEBek nazioartean egin dituzten bidegabekeriak bidegabekeria, herrialde honi kritika gordina egiten zaio, gizakia maila pertsonalean, eta gizartea bera ere, gainbehera doanaren ustelkeriak bizi duelako, eta ezaugarri hori dabiltzalako etengabe txertatzen atzetik datozen belaunaldietan.