Docutec Aurreikustea da kontua Zigarroa erretzetik janaria sutan prestatzeraino, suarekin zerikusia duen etxeko edozein jarduerak sor lezake sutea. Asiako eta etxeko istripu gehienak (%51) etxebizitzan gertatzen dira,; bereziki, sukaldean (%15). Sukaldean suterik izan ez dadin aurreikustea da kontua. Espainian hiru etxeko istripu gertatzen dira minutuko. Zigarroa erretzetik janaria sutan prestatzeraino, suarekin zerikusia duen etxeko zeinahi jarduera balizko sute-iturri da, berez. Espainiako Estatistikako Institutu Nazionalaren arabera, aisiako eta etxeko istripu gehienak (%51) etxebizitzan gertatzen dira; batez ere, sukaldean (%15). Bertan janaria prestatzeak sortarazten ditu ezbehar gehien, eta nabarmenenak suteak eta erredurak (%9) izan ohi dira. Horrelakorik ez gertatzeko gakoa istripua aurreikusi edo, gertatu denean, nola jardun behar den jakitea da. Erne, beti erne Sukaldean, sutan zerbait prestatzen duzunean zaude beti horren gainean, ez utzi albora inola ere. Sukaldean sutan zegoen janaria inork ez zaintzea da suteengatiko bost heriotzatik biren arrazoia. Etxetik alde egitean ez utzi ezer sutan, ezta kontsumo handiko aparatu elektrikoak piztuta ere. Sutondoan zabiltzala eraman mahuka motz edo estuak. Ez jantzi arropa suharbera edo sukoia, piztutakoan sua zabal lezake eta. Eduki sukaldean itzalgailua eskura. Aire-korronteak ez dezala gasa itzali; bereziki, zeu beste gela batean baldin bazaude. Ez pilatu, ez maneiatu sukaldean likido sukoiak. Etxean ez pilatu alferrikako erregairik (arropa zaharra, egunkariak, pinturak, etab.). Garbitu maiz sukaldeko erauzgailuko kanpaiko iragazkiak. Eduki koiperik gabe ke-irteera eta aire-sarrerak. Garbitu, erabili aurretik, txigorgailuak eta gainerako aparatu txikiak. Eduki garbi sukalde osoa. Janariak prestatu ondoren, garbitu sukaldeko tresneria eta azalak, koiperik bildu ez dadin. Alkohola edan edo logura ematen dizun botikarik hartu baduzu, ez ibili sukaldean otordua prestatzen. Urrundu haurrak sukaldetik eta arropa lisatzeko tokitik. Jarri haiengandik urrun bero dauden edo sua duten tresna eta gauzak. Gas eta elektrizitatearekin, are eta neurri zorrotzagoak Deskonekta itzazu erabili ohi ez diren tresna elektrikoak. Ez zamatu gehiegi entxufea, bertan aparatu asko konektatuz. Ez erabili zuzen babesturik ez dagoen hari elektrikorik. Konpon itzazu hari horiek, edo zokoratu betirako. Ez aritu sare elektrikoan zorua bustita dagoenean. Irakurri arreta handiz etxetresna elektrikoen argibideak, eta erabil itzazu behar bezala. Martxan dagoela, ipini etxetresna elektrikoa motorea erraz egurasteko moduan. Ez konektatu sarean busti den etxetresna elektrikorik, harik eta lehor-lehorra dagoela seguru jakin arte. Erre-usaina aditzen baduzu, aztertu sorburua: elektrizitate-instalazioa gehiegi berotu izanaren ondorioz, baliteke sortzea zirkuitulabur arriskutsu edo suteren bat. Begiratu maiz gas-garraren kalitatea: bizi, egonkor, urdin eta isila behar du izan. Zarata ateratzen eta dardarizoka hasten bada eta mutur horiak ateratzen bazaizkio, deitu zerbitzu teknikoari, aparatuak azter ditzan. Piztu pospoloa edo metxeroa, erregailuetara doan gaseko giltza ireki aurretik. Tabakoa erretzen ari bazara edo bero-iturriren bat gertu baldin badago, ez aldatu butano-botila. Gas-ihesik gertatzen bada, ez piztu edo itzali argirik. Egurastu gelak ahalik eta gehien, eta deitu mantenuaz arduratzen den konpainiari. Sutea gertatzen bada... Ahal bada, itzali sua. Eten korronte elektrikoa, eta itxi gaseko sarrera. Sua txikia eta kontrolatzeko modukoa baldin bada, saia zaitez itzaltzen: jarri zaitez suaren eta ihes-bidearen artean. Deitu 112 larrialdietarako telefonora lehenbailehen. Sua itzaltzerik ez baduzu, ez arriskatu ezer alferrik: bilatu toki segurua eta urrundu zaitez arriskutik. Ahal izanez gero, eraman itzazu erregaiak edo produktu suharberak sutatik ahalik eta urrutien. Sukaldean zerbaitek su hartzen badu, bildu estalkiren batekin edo itzalgailuko soda-bikarbonatoarekin. Sutea gertatzen bada, eduki itxita labeetako ate guztiak Koipe edo likido suharberak erretzen ari direnean ez bota urik inola ere, urak sutea zabalarazi egingo luke eta. Instalazio elektrikorik arriskutan baldin badago ere, ez erabili urik.