Docutec Santo Tomas eguna Baserritarrek, ohiturari eutsiz, hirirako bidea hartu zuten atzo, abenduak 21. Hiritarrek eta bertaratutako guztiek baserriko produktuak bertatik bertara ikusteko eta erosteko aukera izan zuten. Taloak, txistorrak eta txorizoak ez zuten hutsik egin. Bilboko Areatza eta Donostiako Alde Zaharra porruen usainez, behien marruez eta zurezko artisau-lanez bete ziren. Hiritarrek eta bertaratutako guztiek baserriko produktuak bertatik bertara ikusteko eta erosteko aukera izan zuten. Taloak, txistorrak eta txorizoak ez zuten hutsik egin; eguraldia, ordea, goibel egon zen. Milaka lagun, ekitaldiaren antolatzaileen arabera, 100.000 baino gehiago, Bilbora bertaratu zen atzo San Tomas eguneko azokaz gozatzeko. Hala ere, goizeko protagonistak euria eta aterkiak izan ziren. Baserritarren esanetan, joan den urtean baino jende gutxiago ibili zen ondorioz, eta salmenta eskasagoak izan ziren. Dena den, oro har, eguna arrakastatsua izan zen. Guztira, 306 salmahai jarri zituzten Areatzan, plaza Barrian eta Arriaga antzokiaren inguruetan, joan den urtean baino 25 gehiago. Halaber, 160 baserritar inguruk erakutsi zituzten azken uztan jasotako produktuak. Denetarik ikusteko eta erosteko beta egon zen. Besteak beste, barazkiak, fruituak, gazta, txakolina, ogia, eztia, loreak eta txerrikia aurkitu baitzuten Bilbora joan ziren bisitariek. Jende gehienak azokaren lehenengo orduetan ­9.00etan zabaldu zuten­ egin zituen erosketak. Askoren esanetan, produktuak nahiko garestiak ziren. «Kalitateko jakiak eskuratzeko ordaindu egin behar da», baieztatu zuten erosle askok. Beste batzuek, berriz, «egun berezi hauetan» baserritarrek «nahita» garestitzen dituztela produktuak ziurtatu zuten. Beraz, prezioen inguruan buru bezainbeste aburu egon zen atzoko San Tomas egun grisean. Indabak 10-12 euro bitartean zeuden; txakolin botila, 5 euroan; gazta, 10 euroan kiloa; eta txorizoa, berriz, 18 euro inguruan ibili zen. Animaliak ikusteko eta erosteko aukera ere egon zen. Aurten, zazpi postu jarri zituzten, joan den urtean baino gehiago, eta, batez ere, oiloak, oilarrak eta kapoiak izan ziren. Bestalde, Arriagako plazan sekulako ilarak sortu ziren goiz guztian BBK-k oparitzen zuen 2005. urteko egutegia eskuratzeko. Aurrezki kutxako iturriek aditzera eman zutenez, 50.000 baino gehiago banandu zituzten. Horretaz gain, XX. mende erdiko Bizkaiko nekazaritzan erabiltzen zituzten gurdien bigarren erakusketa ikusgai egon zen. Halaber, antzinako eran egiten zuten bezalaxe altxatu zuten belar meta bat erakusketaren ondoan. Ekitaldi ofizialez gain, interesgarria izan zen Bilboko Konpartsak egindako egitaraua. Juanma Moya sukaldariak eta bere taldeak 1.000 lagunentzako indaba-jatea prestatu zuten. San Nikolas elizaren eskuin aldean jarritako karpa batean, Enkarterriko trenbideetan lan egiten zuten langileen eran egosi zituzten indabak; hau da, lapikoen magalean dauden egur ikatz txingarretan. Musika eta bertsolariak nagusi izan ziren konpartsen egitarauan. Errebindikaziorako beta Jai giroan errebindikaziorako beta ere badagoela garbi geratu zen atzo, Bilbon. Euskal preso politikoen aldeko elkarretaratzea egin zuten eguerdian, plaza Biribilean. Sorgintxuloko gaztetxea hutsarazteak ere oihartzuna izan zuen. Areatzan, «Sorgintxulo, Karmelon» leloa zuten kartelak jarri zituzten, eta eguerdian, gaztetxeen aldeko kalejira egin zuten Alde Zaharreko kaleetan. EHNEk, berriz, BBKren jarrera salatu zuen; izan ere, azokaren antolatzailea da. Nekazarien elkarteak aditzera eman zuenez, azokan parte hartzeko nekazariek BBKn kontu korronte bat izan behar dute. «Erabat bidegabea den irizpide diskriminatzaile hau inposatu die baserritarrei BBK-k. Kezkagarria da aurrezki kutxa honek duen jarrera, jabetza pribatukoa balitz bezala erabiltzen baitu azoka», jakinarazi zuen EHNEk. Bestalde, arratsalde osoan ospakizunek aurrera jarraitu zuten. Beste behin ere, Oskorrik Pio Baroja plazan emandako "The Pub ibiltaria" ikusgarriak jende andana handia erakarri zuen. Gainera, gazte koadrila askok ere hitzordua egina zuten arratsaldean San Tomas eguneko azokak eskaintzen duen festaz goizeko ordu txikietaraino gozatzeko. Halaber, Bilboko Udalak merkatuko eta, oro har, Alde Zaharreko higienea bermatzeko plangintza berezia jarri zuen martxan. Beste urteetan baino zakarrontzi gehiago jarri zituen eta, lehenbiziko aldiz, txorizoa saltzen zuten postuetan hozkailuak ipini zituzten produktu horien kontserbazioa hobetzeko eta kalitateari eusteko asmoarekin. «Joxepo» Donostian Donostiako Alde Zaharrak ere jendez gainezka egin zuen San Tomas eguna ospatzeko. Goiz osoan eta, batez ere, eguerdi-partean Bulebarrera heltzen ziren autobusek milaka lagun kaleratu zituzten, guztiek talo eta txistor beroa jateko eta sagardo garratza edateko gogo biziz. Haur, gazte, heldu eta zaharrak baserritarrez jantzita zeuden eta han-hemenka ibiltzen ziren. Boulebarrean bertan artisauek zurez eta beiraz eginiko lanak salgai jarriak zituzten. Jendeak, ordea, gutxitan sartu zuen eskua poltsikora, eta gehienak artisau-lanak begiratzera mugatu ziren. Saltoki horien parean Hego Amerikako saltzaileak egokitu ziren, produktu guztiak lurrean luze jarritako plastiko baten gainean zituztela. Saltzailerik ausartenek artilezko jertseen prezio merkea oihukatzen zuten, erosleak erakarri nahian. Bulebarretik hurbil, San Joan kalean, Ignacio Markuleta Lehiaketan aurkeztutako kapoi eta oilaskoak erakusgai zeuden. Hegazti koloretsu eta dotoreen bueltan bildu zen jendea, ondoko saltokian lau euroren truke erositako talo eta txistorra eskuan zituztela, ohiturari eutsiz. Giro paregabea izan zen nagusi, eta jendeak, oro har, primerako goiza igaro zuen. Bretxako azokako saltzaileak, ordea, kopetilun ageri ziren. Beren produktuak salgai jarri arren, atzo tratu gutxi egin ahal izan zuten. «Gaur pozik dauden bakarrak gazteak dira», adierazi zuen saltzaileetako batek. Dena den, Konstituzio plazan saltokia jarri ahal izan zuten zorioneko baserritarrak pozik zeuden irabazitako diruarekin. «Goiza nahiko ondo doa ­adierazi zuen Antonia Murgiondo Gabiriakoak­; batez ere, sagarrak eta intxaurrak saldu ditugu». Txistorrak ere berebiziko lekua izan zuen San Tomas azokan, eta guztietatik gozoena Orioko Kepa Loidik prestatutakoa izan zen, Euskal Herriko IX. Txistorra Lehiaketaren epaimahaiaren arabera. Guztira 182 saltoki jarri zituzten, eta barazkiak, fruituak, ogia, gazta, erroskilak, eztia eta baserriko beste produktu batzuk erosteko aukera izan zen. Saltokiotan, Gipuzkoako EHNEko hainbat kide gose-greban direla gogora ekartzen zuten informazio-orriak eskegita zeuden. Alde Zaharreko kaleetan barrena, etxerik etxe eskegita okupazioaren aldeko pankartak eta erraustegiaren aurkakoak irakur zitezkeen. Konstituzio plazan aurtengo txerria ikusgai izan zen, hain zuzen, «Joxepo» izenekoa, 450 kiloko urdea, letagin eta guzti, azken urteotan aurkeztutako txerririk lodienetakoa. Bere inguruan pilatu ziren haurrak zirika eta deika izan zituen, baina «Joxepok» ez zien kasu handirik egin. Lasai antzean zegoen, lasto gainean luze botata, muturra mugitzen zuen bitartean. Ziurrenik batek baino gehiagok botako zion «Joxepo, ¡eres un mangarrán!» azken asteetan oihartzun luzeko esaldia. Aurten ere ez dute San Tomaseko txerria zozkatuko, nahiz jendearen gustuko ohitura izan. «Joxepo» ez zen atzo jendearen arreta piztu zuen animalia bakarra. Abere asko ikusgai Zuloaga plazan abere espezie batzuen erakusketa egin zuten, eta abereon hazleek hainbat produktu jarri zituzten salgai. Kaiolen bueltan bildu ziren haurrek hainbat bitxikeria ikusi zituzten: euskal txerrien familia bat, artalde bat ardi beltza eta guzti, Asiako hego-ekialdeko bufalo espezieko bospasei buru, orein zangoluze eta lirainak eta ahuntz talde bat, animalia horiei darien ohiko kirats bereizgarriarekin. Jai eguna izanik, Alde Zaharreko dendak itxita egon ziren, saretak goitik behera itxita. Salbuespenak tabernak izan ziren, zerbitzariek praka bete lan izan baitzuten gazteen eta helduen jai-gogoa asetzen. Taberna batzuetatik trikiti doinuak ozen ateratzen ziren (besteak beste, orain gutxi agur esan duten Alaitz eta Maiderrenak) eta bezeroek sagarraren zukua erruz edan zuten. Aurtengo berrikuntza nagusietako bat erabilera askotariko edalontziak izan dira. Alde horretatik, egunaren buruan erabili zuten plastikozko edalontzien kopurua gutxitu nahi izan zuen Udalak. Edaleek harrera ona egin zioten berde koloreko edalontzi berriari. - Baserriko produktuen eta abelburuen lehiaketak Bilboko azokako lehiaketetan ondokoek jaso zuten lehen saria: Adela Andekoetxea (barazkiak), Joxe Etxebarria (fruituak), Koldo Balanzategi (landareak), Patxi Bazkarane (gaztak), Juan Antonio Zabala (abere biziak), Maite Lanzinbarrutia (etxeko ogia), Valentin Llona (eztia) eta Joxe Antonio Torre (txakolina). Donostiako azokan, berriz, hauexek jantzi zuten txapela: Joxe Galarraga (oilasko arruntak), Mertxe Uranga (euskal oiloak), Anttoni Pildain (kapoi arruntak), Mertxe Uranga (euskal kapoiak), Manuel Zabalegi (barazkiak) eta Manu Iradi (fruituak).