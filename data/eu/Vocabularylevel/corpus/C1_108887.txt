Docutec Esadazu nola janzten zaren eta... Zinema ezin egon zitekeen jantziaren esanahiaren mundutik aparte. Horrela, 'zinemako ofizioen' artean garrantzikoa da figuringilea, zinemagileen desioen eta dekorazioaren arabera aktoreak eta aktoresak janzteko ardura duena. Handik aurrera, eta gizon-emakumeek gauzak aldatzeko eta egoera bakoitzera egokitzeko duten gaitasunari esker, artea, sentsualtasuna eta erotismoa, arroparen funtsezko osagai bihurtu ziren. Eta hala nolabaiteko harreman berezi bat sortu zen: barrukoa funtsezkoa zen, kanpokoa iragankorra. Bereizten joan ziren bi alderdi horiek, gorputzaren eta estalkiaren artean, erakusten denaren eta ezkutatzen denaren artean, horrela edozein psikologok, sexologok edo, besterik gabe, publizitate-gizonek esateraino, erabateko larrugorritasuna ez dela ondo jantzitako gorputz bat bezain erakargarria. Publizitate-gizon eta emakumeek jendea erakartzeko modelo larrugorriak erakusten dituztenean ere, beti 'jantzi' egiten dituzte nolabait, argi-konbinazio landuak erabiliz. Hainbesteko inplikazio psikologikoa duen elementu bat, jantzia alegia, agintearen ezaugarri gisa erabilia izan da antzina-antzinatik, nagusitasuna eta goitik beherako erlazioa erakusteko, agintearen kateak eta hierarkia sozialak islatzeko. Xamanek, aztiek edo guruek lumez apaindutako arropa janzten dute, edo laranja koloreko soinekoak, epaileek erbinude-larruarekin egindako togak, militarrek dagokien uniformeak, erizainek dagokien maila zehazki adierazten duen koloreko batak, apaizek sotana beltzak_ Zinema ezin egon zitekeen jantziaren esanahiaren mundutik aparte. Horrela, 'zinemako ofizioen' artean garrantzikoa da figuringilea, zinemagileen desioen eta dekorazioaren arabera aktoreak eta aktoresak janzteko ardura duena. Batzuetan, irizpide nagusia jantziaren sinesgarritasunarena izaten da, pertsonaiaren aroa eta klase soziala kontuan hartuta. Ingmar Bergmanen Gritos y susurros filmean bai jantzietan bai dekoratuetan belus gorriak erabili dituzte, azaleko itxuratik harantzago joanez, pertsonaiek bizi duten barne-tragediaz mintzatzeko; kolore gorri biziak grina, sufrimendua eta erredentzioa gogorarazten dizkigu. Kutsu goxoago eta, agian, xaloegiarekin Vittorio de Sica-ren Milagro en Milán filmean egileak aingeru batzuk bidaltzen ditu neska eskale polit baten abarketa zuri xumeak aldatu eta txarolezko zapata distiratsuak janzteko. Horrela irudikatu da lan horretan pertsonaiaren status soziala. Murnau-ren El último filmeko protagonista hotel dotore bateko atezaina da, haren eite dotorea eta boterea uniformean islatzen dira. Lanetik botatzen dutenean uniformea utzi beharra da gradu-beherapenaren adierazgarri nagusia. Film askotan erabili izan da, metonimia gisa, arroparen zati bat pertsona bat bere osotasunean irudikatzeko. Adibidez, Eva Aycart-en Zapatatxoak izeneko euskal laburmetraian , zapata-kaxan sartzen diren haur jaio berri baten oinetakotxoak zoritxarreko haur jaio berri baten eta horren lur ematearen sinbolo bihurtzen dira. Aitak bigarren eskuko arropa-denda batera eramaten ditu oinetakotxoak, eta erakusleihoan uzten ditu karteltxo batekin : 'Haur-oinetakotxoak salgai, erabili gabeak!'. Arropak jendea xarmatzeko duen ahalmena ez da beti soinean darabilenarengan bakarrik geratzen, eta janzten duenari buruzko balorazio-irizpideak iradokitzen dira, besterik gabe janzten duen arropa azalduta. Zinema askotan arropa bitxia jantzita azaldu dira iruzurgileak, maula egileak edo imajinazio handiko jendea, besterik gabe, bereziak direla erakusteko. Bi film daude gaur egun puri-purian, gai hau argitzeko egokiak: Steven Spielberg-en Atrápame si puedes izeneko azken komedian, Leonardo di Caprio, hegazkin-gidari itxuran mozorrotuta azaltzen da eta ohore handiz egiten diote harrera hoteletan, bankuetan eta kaleetan. Eta Alberto Rodriguez espainiarraren El traje filmean, afrikar batek traje dotore bat erosita lortzen du goi-mailako norbaiti dagokion bezala hartua eta agurtua izatea. Hori eginda erdiesten du lehen itxita zeuzkan ate guztiak zabalik aurkitzea. Halatsu azaltzen da Fernando León de Aranoa-ren Los lunes al sol filmeko Lino pertsonaia ere (José Angel Egido). Lanik gabe geratu eta iragartzen diren lan-eskaintza guztietara aurkezten da. Eta hori egiteko, igandetako trajea eta hiletetara joateko gorbata ateratzen ditu armairutik, hizketakideen arreta esnatzeko ahalegin patetikoan. Ez dut amaitu nahi galdera bat eragiten duen ikustezko inpresio bat azaldu gabe Glauber Rocha-ren Antonio das Mortes filmean bidelapur brasildarraren itxura eta eitea ikusgarriak dira, erabat distiratsuak. Kapelak duintasuna, harrokeria eta ankerkeria nabarmentzen ditu eta, aldi berean, benetako bidelapur iraultzailearen egiazko zintzotasuna: gaur egungo santu laiko bat da. Baina, ken diezaiogun, imajinazio-pixka batekin instante batean buruko kapela. Uste al dugu kapela buruan zuenean eragin digun adina zirrara eragingo ligukeela buruko kapela kendu eta gero? Zuzenketa-orria: Xamana: Lumez apaindutako arropa Gurua: Laranja koloreko soinekoa Epailea: Erbinude-larruarekin egindako toga Militarra: Uniformea Erizaina: Koloreko bata Apaiza: Sotana beltza