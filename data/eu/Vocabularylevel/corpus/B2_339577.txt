Docutec Intsulina larruazalpetik ematea Gorputzak intsulina jariatzen du karbohidratoak, proteinak eta gantzak gordetzeko eta erabiltzeko. Intsulina sendagaia, gehienetan, diabetes mellitusa tratatzeko erabiltzen da. Intsulina-dosiak unitatetan zehazten dira eta dosia irakurtzerakoan arreta handia jarri behar da. Sendagaiaren agindua idazterakoan, hobe da unitate hitza osorik erabiltzea 'U' laburpena erabiltzea baino (akatsak saihesteko). Intsulina hozkailuan gorde behar da, eta mota ezberdinetako intsulinak ez dira nahastuta gorde behar. Gaur egun, intsulina-boligrafoak erabiltzen dira asko. Boligrafo horiek pertsonari eman beharreko intsulina-unitateak graduatzen dituzte, eta sistemak duen orratz mehe eta motzarekin ziztatzen dira unitateak. Erizainak intsulina xiringan berak prestatu behar duenean, bialaren goma desinfektatu behar du eta orratzarekin eta xiringarekin behar duen intsulina kopurua kargatu. Bi intsulina batera kargatu behar direnean, gogoratu lehendabizi erregularra kargatu behar dela. Intsulina prestatu aurretik ondo nahastu behar da. Intsulina hozkailuaren atean gordetzen da: 2-8 ºC-tan (izoztu gabe). Intsulina duen ontzia 4 aste igaro baino lehenago bukatuko bada, 25 ºC baino baxuagoko giro-tenperaturan eduki daiteke. Intsulina hartzen duten pazienteen osasun-egoera balioetsi behar du erizainak; gluzemia jakiteko probak egin behar dizkie, likidoen balantzea (sarrera-irteerak) egin behar du eta sintomak behatu behar ditu (izertza, logura, burukomina, urduritasuna...). Intsulina larruazalpetik ematea. Medikuntza eta kirurgia erizaintza. Oinarriak eta prozesuak. M. J. Uranga eta Xabier Huitzi, 102.-103. or., Elhuyar, 2004.