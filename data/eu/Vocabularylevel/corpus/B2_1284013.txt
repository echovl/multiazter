Aldizkari Digitala Erriberako euskaltegiak Arrazoi ugari daude euskara ikasteko. Baina euskara ofiziala ez den zonalde batean erabaki hori hartzea ausarta izatea da, oztopo asko gainditu behar direlako. Horixe gertatzen zaie, hain zuzen ere, Nafarroako Erriberako ikasleei. Eskualde horretan, gaztelania da hizkuntza nagusia eta, ofizialki, bakarra. Euskarak ez du ofizialtasunik Nafarroako Erriberan, 1985ean, Euskararen Legeak Nafarroa hiru hizkuntza-eremutan banatu zuenetik. Beraz, erriberatarrek ez dute aukerarik ikastetxe publikoetan euskara ikasteko, eta Administrazioan ere ez dute euskara erabiltzeko eskubiderik.   Alizia Iribarren –eserita- Erriberan euskararen alde eginiko agerraldi batean.   Alizia Iribarren Tuterako AEK-ko irakaslea da eta zonalde horretan euskarak gainditu behar dituen zailtasunen berri eman digu; beste batzuen artean, administratiboak aipatu ditu: “Administrazioek ez dute batere laguntzen eta, gehienetan, oztopoak jartzea izaten da euskarari egiten dioten ekarpen bakarra. Legeak aldatzen ez badituzte, ezin dugu ezer egin”. Dena den, baikorra da bera eta “euskararen egoera ona ez den arren, azken 25 urteotan euskararen berreskurapenaren alde lan egin duen jende guztiari esker, poliki-poliki hobera” doala uste du. “Jendearen kemenari esker, aurrera eginen du euskarak”, adierazi digu. “Orain egiten ari garena egiten jarraitu behar dugu; hau da, euskararen ofizialtasuna eta normalizazioa aldarrikatu behar ditugu. Herritarrek egin behar dute ekarpena. Euskaraz bizitzen saiatu behar dugu; kalean euskara gehiago entzun behar da”.   Beste zailtasun bat erabilera da, “Erriberan ez baitago euskaraz bizitzeko baldintza nahikorik. Euskaldunok saiatzen gara ahalik eta inguru euskaldunenetan mugitzen eta gure bizitzaren zati bat euskaraz ematen, baina, esan bezala, euskaraz bakarrik aritzeko aukerarik ez dago”. Hori dela eta, Erriberan euskara ikastea “beste era batekoa da”; izan ere, “ez ditugu beste zonalde batzuetako baldintzak”. Horregatik, askotan, ikasleek “euskaltegian bakarrik egin ahal dute euskaraz eta horrek esan nahi du baldintzak sortu behar zaizkiela erabilerari begira”. Hala eta guztiz ere, “ikasleen erantzun ona ikustean, egindako esfortzu guztiak merezi du”, aitortu du. Ikasleen lana, txalogarria Iribarrenek ondo ezagutzen du zonaldeko ikasleen profila eta, oro har, “oso motibatuta” daudela esan du, “esfortzu ikaragarria egiten dute euskara ikasten eta hori txalotzeko modukoa da”. Gehienetan ez omen dira euskaltegira motibazio pragmatikoengatik joaten; hau da, “ez dute lanerako edo harremanak egiteko behar”. Horien motibazioa bestelakoa da, “sentimenduei lotutakoa, gure herriko hizkuntza delako ikasten baitute”.   Euskararen Legearen arabera, Erribera zonalde ez-euskalduna da.   Ikasleen motibazioa aipatu du Aliziak batik bat, baina irakasleen motibazioaz ere hitz egin digu. “Nik uste dut Euskal Herrian euskara irakasten ari garenon helburua gure Herria euskalduntzea dela, euskara berreskuratzea; orobat, euskaraz bizi ahal izateko urratsak ematen laguntzea, bizitzako edozein arlotan euskaraz normaltasunez aritzeko pausoak ematea, hain zuzen ere”. Iribarreni ez zaio Euskal Herriko beste leku batzuetako egoera eta haiena konparatzea gustatzen. Zonalde bakoitzak bere zailtasun eta abantailak dituela uste du, baina onartzen du Erriberan, Nafarroa Oinez edo Korrika bezalako ekimenak egitea oso garrantzitsua dela. “Batetik, bertan dauden proiektuei babesa emateko eta, bestetik, euskaldunok elkarri indarra emateko”.  Etorkizunari begira jarrita, irakasleak uste du “aukerak egon badaudela, jende asko euskalduntzeke dagoelako eremu honetan”. Dena den, euskal komunitatea txikia da bertan eta, gainera, ez dauka indar handirik. Horregatik, “ez dut uste euskaltegiak asko handituko direnik”. Hori bai, “etorkizuna zaila izango bada ere, lanean jarraituko dugu”. Ikasleekin solasean: Zergatik erabaki zenuen euskara ikastea?   Jabi Calvo “Oso hizkuntza interesgarria iruditu zait betidanik; horrez gain, Erriberan ez dago aukera handirik ikasi edo mintzatzeko. Ez dut ulertzen Nafarroan jendeak gure hizkuntza errefusatzea; horregatik, duela hiru urte ikasten hastea erabaki nuen. Oso gustura nago euskara ikasten, hizkuntza handi hau ezagutzen dut eta espero dut, egunen batean, euskaraz mintzatzea”.     Susana Anton “Txikitan nire etxean gaztelania hizkuntza bakarra izan zen eta eskolan beste hizkuntza batzuk ikasi nituen. Ondoren, kanpora joan nintzen urte batzuk, alemana eta ingelesa ikastera. Itzuli eta gero konturatu nintzen hizkuntza-irakaslea izanik ere, ezin nuela hemengo hizkuntzaz hitz egin. Horrexegatik erabaki nuen euskara ikastea. Hasi ondoren ohartu nintzen oso erabaki ona eta garrantzitsua izan zela, euskaraz hitz egiteak beste mundu bateko ateak irekitzen baititu”.  