Docutec Lurretik haratago Jaurlaritzak lurzoruaren lege egitasmoa onartu berri du, baina ikuskizun dago oraindik orain legearen espiritu txalogarri hori nola gauzatuko den, nola aurre egingo zaion urteetan zehar erein dugun espekulazioari. PILI KALTZADA /   Uste izan dugunaren kontra, naturak gure esku jarri dituen ondasunak mugatuak dira. Oraintsu jabetu gara horretaz, nahiz eta amaiera-data iradokitzen zuten seinaleak nabariak izan aspaldidanik. Batere kuidadorik gabe xahutu ditugu ondasunak: ura, ikatza, petrolioa, basoak... horien guztien menpeko garela kontuan hartu gabe edo, okerragoa litekeena, mendetasun hori onartzeko harroegiak izanik. Jaurlaritzak lurzoruaren lege egitasmoa onartu zuen atzoko bileran eta testu mardul eta koskaz beteaz arduratu den sailaren esanetan, etxebizitza izateko eskubidea da proiektu horretako zedarri nagusia. Horretan oinarrituko da lurra erabiltzeko aintzat hartuko den lehen irizpidea. Paperak den dena onartzen du; zuriunez beterik ikusten dira lege-proiektuak, nahiz eta atzean dagoena, nagusiki, beltzuneak izan. Ikuskizun baitago oraindik orain legearen espiritu txalogarri hori nola gauzatuko den, nola aurre egingo zaion urteetan zehar erein dugun espekulazioari. Lehen harria botako duenik ez dago. Izan gaitezen serioak. Inoiz zuen etxebizitza saldu baduzu, irakurle, ez al duzu itxaron prezio hobeagoa lortzeko? Ez al duzu eskatu merkatuko preziotik gora, gero erosle potentziala merke-zuhurrean ibiliko zela aurrez pentsatuta? Eta hori guztia, etxebizitzaren arazoa zein larria den jakitun izanik eta, areago, konpondu beharraz arduratuta egonik. Legeak aurre egin behar izango dio espekulazio arautuari, industriaren oinarri-oinarrian dagoen jokatzeko modu horri; baina baita nahi beste bihurritu daitekeen gure kontzientziari ere. Testua aurkeztean esan zutenez, 2010. urtera bitartean 100.000 etxebizitza berri behar izango ditugu EAEn. Gazteak etxebizitzen merkatura sartuko badira, 150.000 eurotik beherako etxeak eskaini beharko dira, hortik gora ordaintzerik ez dute-eta. Jabetza pribatuko etxeen ordez, alokairuzkoak eskaini daitezke, eta eskainiko dira legearen itzalpean, baina orain arte ekimen horiek egin duten bidea ikusirik, lege-testua ez da nahikoa izango. Horretan are, zantzu kulturalak daude: norberarenak diren lau horma horiek halako segurtasun bat ematen digute, halako bermea, etorkizuna larri etorri arren, horrexek salbatuko gaituelakoan.  