Aldizkari Digitala Orduek ihes egiten dutenean Gure amonak beti esaten zuen hogei minutu baino gehiago ez zitzaiola Aita Santuari berari ere itxaron behar. Baina, egia esan, Euskal Herrian nahiko malguak gara puntualtasun faltaren aurrean. Ohituta omen gaude ia ordu-erdi itxaroten, eta haserrealditxoren bat edo beste baino ez digu eragiten zain egon beharrak. Eta ez gara bakarrak: Espainian, Grezian eta Hego Ameriketako herrialde askotan, batez beste ordu-erdi itxaroten du jendeak. Mexikon, esaterako, gizalege onekoa omen da jatetxera berandu heltzea. Alemanian hamabost minutu itxarotea normaltzat jotzen da. Beste muturrean ingelesak daude, haiek baitira puntualtasunaren ikur. Oso gaizki ikusten dute hitzorduetara berandu iristea. Baita Txinan ere. Bertan, bost minutu berandu helduz gero, izen ona galtzeko arrisku handia dago.   Betiko aitzakiak Betebeharrak garaiz egiteko diziplina da puntualtasuna: lan-hitzordu bat dagoenean, lagunekin kafetxo bat hartzeko geratu garenean, lan bat entregatu behar denean… Gauzak esandako orduan betetzea erraza dirudi, baina jende askok ezin izaten du ordua errespetatu. Gizarteak denbora gaizki antolatzen du eta horren seinale omen da puntualtasun falta. Denok ezagutzen dugu garaiz iristen ez den pertsonaren bat. Agian gu geu gara horietako bat. “Barkatu, berandutu egin zait”, “ez naiz konturatu hain berandu zenik”, “garaiz nentorren, baina urliarekin topatu naiz eta…” Horrelakoak esaten dituzte korrika txikian gerturatzen ari direla. Aitzakiak behin eta berriro errepikatzen dituzte, baina barkatu egiten zaie. Hori bai, inork ez du sinesten esaten dutena. Dena den, hitzordu guztiak ez dira berdinak. Batez ere, hitzordu ez ofizialetara heltzen da jendea berandu, hau da, lagunarteko bileretara edota familiarekin dauzkagun hitzorduetara. Baina lana eskatzeko elkarrizketaren bat daukagunean, medikuarenera joan behar dugunean, gure nagusiarekin bileraren bat daukagunean… garaiz iristeko modua egiten dugu guztiok. Horregatik, garaiz iritsi ahal izateko, ezinbestekoa da hitzordu guztiak garrantzitsuak direla sinestea. Esandako orduan heltzearen abantailak Berandu heltzea gaixotasuna dela uste duenik ere bada. Baina puntualtasun eza ez dago gaixotasunen zerrendan. Dena den, atzean arazo bat dagoela erakusten du ohitura txar honek: arreta deitu nahi izatea, segurtasun falta, nortasun falta… Errespetu falta ikaragarria erakusten dute pertsona horiek, besteen denborak gutxiago balio duela uste baitute. Eta zer gertatuko litzaieke garaiz helduko balira? Dudarik gabe, puntuala izateak abantaila anitz ditu. Batetik, puntualtasuna zer den ikasten da; ingurukoen bizimodua ere atseginagoa da garaiz helduz gero, besteek zain egoteko beharrik ez baitute. Bestalde, egunerokoan ordena eta ohiturak hartzen ikasteko aukera dago, eta jendeak puntuala ez den pertsonarengan galdu duen konfiantza berreskuratzen du. Ardura erakusteko aukera ere badago eta hitzordu guztiek garrantzia dutela ikasten da. Ezagutzen ez dutenen aurrean ere itxura ona ematen da garaiz iristen denak, gizabide oneko pertsona dela eta besteak errespetatzen dituela erakusten baitu.   “Garaiz heldu nahi dut” Puntualak ez diren pertsonei, oro har, puntualak izan nahi dutela entzuten diegu, behin eta berriz. Bada, hona hemen puntuala izateko zenbait gomendio: -    Nork bere burua aztertzea, puntualtasun ezaren arrazoiak ezagutzeko: alferkeria, arduragabekeria, nekea… -    Arrazoia ezagutzen denean, hori konpontzeko modua bilatzea. Adibidez, alferkeria baldin bada, goizetan iratzargailua urruti jarri, ohetik jaiki behar izateko. -    Bezperan, eguneko ordutegia zehaztu, eta eguna amaitzean, bete den aztertzea. Ezezkoa bada, aldaketak egin, puntualtasuna lortu arte. -    Orduaren eta hitzorduen berri ematen diguten sistemak erabili etengabe, garaiz iritsi beharra burutik ez kentzeko. Kalera ere irten gara eta galdera egin diogu jendeari: zenbat itxaroteko prest zaude? Hona hemen bildu ditugun erantzunak:   Aitor Larrarte. Egia esan, gehienetan neu ailegatzen naiz berandu. Lagunartean beti esaten didate nazkatuta daudela nire zain egoteaz. Hori bai, 10 minutu baino gehiago ez naiz atzeratzen. Alderantziz denean, neuk itxarotea egokitzen zaidanean, hamar minutu pasatu arte ez naiz haserretzen. Hortik aurrera, telefonoa hartu eta deika hasten naiz, ea non demontre dauden jakiteko.  Kristina Makazaga. Niretzat oso garrantzitsua da garaiz iristea. Dudarik gabe, zenbait hitzordu beste batzuk baino garrantzitsuagoak dira –laneko kontuak, Administrazioarekin dituzun hitzorduak…–. Baina lagunengana ere puntual heltzea gustatzen zait eta, baita ere, besteak puntual heltzea. Neure onetik ateratzen nau zain egon beharrak.  Pello Artola. Kasua zein den begiratu behar da, nire ustez. Tabernan lasai baldin banago zerbait hartzen, ez zait hainbeste inporta zain egon beharra. Baina euripean eta hotzak zain egon behar badut, sutu egiten naiz. Beraz, ez nuke erantzun jakin bat emango, kasuan kasukoa. Nire zain dagoenak pixka bat itxarotea gustatuko litzaidake, beraz, alderantziz ere egin beharra dago; baina sekula ere ez ordu laurden baino gehiago.  Eta zu, zenbat denbora itxaroteko prest zaude?