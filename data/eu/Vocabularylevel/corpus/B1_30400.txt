Docutec Hilak eta hildakoak Hizkuntzen arteko eraginak ez dira gauza berria. Aldeak alde, euskaldunen ahotan "¿Sabes quién se ha matado?" entzuten izan dugun moduan, orain "Lau hildako eragin ditu istripuak" esaten hasi gara, dotore ari garelakoan. HIL aditza lasai esan dezakegu, ingurumariaka ibili gabe.      - Hiru hildako eta hogei zauritu egon dira lurrikararen ondorioz.           HOBETO: Hiru lagun hil dira eta hogei zauritu lurrikararen ondorioz.      - Bi autok talka egin dute eta emakume bat hilik suertatu da.           HOBETO: Bi autok talka egin dute eta emakume bat hil da.      - Uholdeak hiru hildako eragin ditu.           HOBETO: Uholdeak hiru heriotza ekarri ditu. / Hiru lagun hil dira uholdean. HIL izena ere bada, euskalki eta garai guztietan oso erabilia, atsotitz eta esapideetan ikusten denez.      - Hila lurpera, gosea baratzera.      - Hilak pizteko moduko janaria, ederra. HILDAKOA = HILA, HIL DENA, HIL DUTENA. Ezin daiteke edonon sartu. Egokia da adibide hauetan:      - Erasoan hildakoen gorpuak gaur hilobiratuko dituzte.      - Larri zeudenetako bat hil da goizean. Hogei dira guztira atzoko istripuaren ondorioz hildakoak. Eta okerra beste honetan:      - Ehunka hildako arrain agertu dira ibaian.           HOBETO: Ehunka arrain hilda / hilik agertu dira ibaian. Jakingarriak HERIOTZA eta HERIOA bereiztu egiten dira. Herioa kodaina edo segarekin datorkiguna da. Heriotza, berriz, haren emaitza.      - Herio(a)k eraman arte lanean jarraitzeko asmoa du.      - Heriotza tristea izan du, bakar-bakarrik eta pobrezian. BIZIA GALDU, UTZI / KENDU. Erabilgarriak dira, bigarren mailako sinonimo moduan, "hil" aditza askotan ez errepikatzeko. ZENDU. Hau ere zuzena da, baina gogoan izan behar dugu "hil" askoz zabalagoa eta ezagunagoa dela euskaldun guztientzat, eta "zendu" ekialdeko euskara batzuetakoa besterik ez dela. GORPU edo hilotz esaten zaio gorputz hilari. Gorpuak ezin dira erreskatatu (jaso, atera-eta egiten dira). Biziak bai, erreskatatu daitezke. ZERRALDOA ez da hildakoa, hilkutxa baino. "Zerraldo erori" esaten da, bai, baina hilkutxa bezain astun plaust jaustea esateko. Dena dela, lagunarteko esapidea da. HIL EDO BIZI(KO) hobetsi du Euskaltzaindiak. Ez erabili, beraz, "hil ala bizi". Eta neurriz erabili, dena ez da "hil edo bizikoa". Hitzoi lotutako esapideak Ez hil (eta) ez bizi egon Hilzorian egon, hil hurran egon Hil-bizi egon Hilzorian egon, hil hurran egon Hil adina bizi egon Hilzorian egon, hil hurran egon Hil herioan egon Hilzorian egon, hil hurran egon Hil eta bizi aritu Zain eta muin, jo eta ke, jo eta hautsi Hil eta herio aritu Zain eta muin, jo eta ke, jo eta hautsi Hileta jotzen ibili Negar eta negar ibili