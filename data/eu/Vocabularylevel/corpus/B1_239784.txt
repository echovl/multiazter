Docutec Beldurra Elisa beldurrak airean bizi da. Ez daki noiztik, ez daki zergatik, baina beldurrez bizi da. Beldurra die semearen lagunei eta euren uniforme zabal eta koloretsuei. Eta beldurra die alabaren lagunei eta euren jantzi ausart eta ezinago laburrei. «Gaur egungo gazteriak ez daki janzten», pentsatzen du maiz, arropa kontuetan etorkizunak okerrera egin ohi baitu. Beldur izugarria die eskale ijitoei, musikari errumaniarrei eta saltzaile perutarrei. Beldur izugarria, halaber, txinatarren begi urratuei eta beltzen begi islamiarrei. Nork bere lekua du munduan, nola fidatu bere jaioterria betiko uzten duen pertsona batekin? Elisak beldurra die partidu politikoei, hala agintzen dutenei nola agindu ez baina agintzeko irrikan daudenei. Ez daki zehazki zeinek baina badaki etorkizuneko partidu politiko batek pentsioa kenduko diola. Europaren beldur ere bada Elisa. Jende gehiegi, hizkuntza gehiegi. Europak aldaketak ekarri ohi ditu, bata bestearen atzetik, etengabe. Elisak, baina, ez du aldaketarik nahi. Bizitza bakarra du eta gustura dago bere oskolaren barruan. Elisak ez daki nori interesatzen zaion bera beldurrez bizitzea, baina berdin zaio; beldurra die galderei eta erantzunei. Nik zera erantzuten diot, mundu honetan beldurrak saltzen duela. Beno, «erantzungo nioke» egokiagoa litzateke «erantzuten diot» baino. Izan ere, Elisa aspaldi honetan ez baita niregana hurbiltzen.    