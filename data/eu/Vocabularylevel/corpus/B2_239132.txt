Docutec Karmele Salaberria: «Kritikoak izan behar dugu, ez dagoelako gorputz perfekturik» Gaur egun, gero eta gazte gehiago joaten dira ebakuntzaren bat egitera: sudurra, bularrak, etab. EHUko psikologo Karmele Salaberriak horren guztiaren arlo psikologikoaz arituko da. 1. Zer-nolako arazoak izaten dituzte kirurgia estetikoko ebakuntza egin nahi izaten duten gazteek? Normalean, ebakuntza kirurgikoak gorputz irudia hobetzeko egiten ditu jendeak. Baina arazoa oinarrian dago. Izan ere, gorputzaren kontzeptuan kanpo itxura —hau da, fisikoa— eta pertsona horrek bere gorputzari buruz eraiki duen barne irudia daude, subjektiboa. Gerta liteke kanpo itxura objektiboki deserosoa izatea; sudur edo belarri handiak dituenarentzat, esaterako. Baina askotan kanpoko itxura ez da arazoa, pertsona batek bere gorputzari buruz duen barne irudia baizik. Eta noski, kasu horietan kirurgiak ez du arazoa konpontzen. Horrezaz guztiaz gain, gorputz itxurari gehiegi erreparatzen diogu. Gazte asko lotsatu egiten dira beren ezaugarri fisikoengatik, eta gizarte harremanak saihesten dituzte. Batzuk ispiluaren beldur dira. Itxura fisikoa obsesio bihurtzen da, kezka izugarria eta etengabea. 2. Gizarteak, modak eta, oro har, eraiki dugun bizimoduak eraginik ba al dute horretan guztian? Bai, noski. Gaur egun gorputzaren irudiari garrantzi ikaragarria ematen diogu, gehiegizkoa. Horrek mugatu egiten du askotan pertsona baten jokabidea. Mitoak ere badaude gure gizartean: adibidez, oso zabalduta dago pertsona batek bere gorputza nahi duen bezala alda dezakeela, zahartzea eta lodi egotea txarra dela, eta abar. Sinesmen eta uste horiek guztiek eragina dute pertsonengan. 3. Gorputz irudiari garrantzi handiegia ematen diotenen gaixotasuna tratatu daiteke? Nola? Bai, tratatu daiteke, eta tratatzen da. Estatu Batuetan, Ingalaterran eta Espainian hainbat ikerketa egin dituzte, eta akats fisikoak dituztela uste duten pertsonak tratatu dituzte. Normalean, terapia eta psikologia uztartzen dituzten saioekin tratatzen dira (terapia psikologikoa), betiere kezka horrek buruari erasaten ez dion kasuetan. Lehenengo, gaixoa aztertzen da, bere gorputz irudia nola eraiki duen eta prozesu horretan zein faktorek eragin duten. Gorputz irudia dela-eta, sentitzen duten herstura eta urduritasuna nola tratatu erabakitzen da, pentsamendu negatiboak saihesten laguntzeko eta, gizarte harremanak alboratu gabe, ohiturak aldatzen erakusteko. Gainera, funtsezkoa izaten da gaixoari bere gorputzarekin jarduera positiboak egin ditzakeela erakustea eta horiek praktikatzea. Azken batean, beren gorputza maitatzen erakutsi behar zaie. 4. Zer gomendatuko zenioke antzeko egoeran dagoen norbaiti? Gorputz irudiarekiko gehiegizko kezka dutenentzat ezinbestekoa da beste ezer baino lehen profesional batengana jotzea. Psikologoarengana joatea litzateke egokiena. Gainerakoan, oro har, kritikoak izan behar dugu, ez dagoelako gorputz perfekturik. Kritikoak izan behar dugu eragin sozial eta kulturalei ematen diegun garrantzian, horiek eguneroko bizitzan txertatzen ditugunean sortzen baita arazoa, hau da, gimnasiora gehiegi joatea, argalegi egotea eta bestelakoak normaltzat jotzen ditugunean