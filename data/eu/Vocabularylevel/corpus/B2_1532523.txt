Aldizkari Digitala Zuhaitz Gurrutxaga: "Futbolean gehiago nekatzen nintzen, eta ez gorputz aldetik bakarrik" Futbol jokalaria izanik, bestelako zaletasunak jorratzeko denbora zeukan Zuhaitz Gurrutxagak (Elgoibar, 1980). Musikarekin igo zen taula gainera, eta abestien aurkezpenek bidea eman zioten bakarrizketen ikuskizunari. Oholtzatik kamera aurrera erraz egin zuen salto, tokiko telebista batera; ondoren, ETBn ikusi ahal izan dugu musika, kirol zein lehiaketa-saioetan. Egindako lana gozatzeko aukera ez du galduko, jakin badakielako “hemendik urtebetera, igual, inork ez” duela lanerako nahi izango. Umorea du lanabes eta bere buruaz barre egiten badaki; hori dela eta, ohoretzat jotzen du Anjel Alkainek bere imitazioa egitea.    Zure kirol-ibilbidean, zein momentu nabarmenduko zenuke? Nire debuta, Realarekin (Lehen Mailan) jokatu nuen lehenengo partida; jende askok, oraindik ere,  horregatik gogoratzen  nau. 2000. urtean izan zen, Madrilgo Atleticoren kontra. Han aurrelari holandar bat zegoen. Oso indartsua zen, eta hark eraso zidan niri. Gero ni kanporatu ninduten. Lehen Mailako lehenengo eguna izateko historia handia izan zen. Momentu hura oso grabatuta daukat.    Zuhaitz Gurrutxaga, Sergio Boris eta Javi Garrido, korrika saio batean. Gurrutxagak Donostiako Real Sociedad taldean aritu zen 1998tik 2004ra arte; tartean Algeciras taldean jokatu zuen utzita. Argazkia: Real Sociedad   Kirolzalea al zara? Orain, futbol profesionala utzi duzun honetan, jarraitzen al duzu kirolik egiten? Eta telebistan kirola jarraitzen al duzu? Ez asko. Ez dut kirol asko ikusten telebistan, ezta futbola ere. Nik asko maite nuen futbola gaztea nintzenean, hamabost-hamasei urterekin. Hemeretzi urte nituenean, ofizio bihurtu zen, eta handik aurrera nire lanbidea izan da, nire ofizioa. Maitasun hori galtzen joan zen, eta desamodio puntu bat izatera iritsi zen bukaeran. Egun, kirol pixka bat egiten dut, zaintzearren. Korrika-pixka bat egiten dut, spinning eta horrelako gauzak. Iazko ekainean futbol profesionala utzi zenuen. Kultur alorrean ere jarduten zinen hori baino lehen. Alde handia al dago bi eginkizunen artean? Ni askoz hobeto bizi naiz orain; eta ez da lanorduengatik-edo. Ez da erraza futbolean baino lanordu gutxiago egitea; baina, beste askatasun bat daukat. Zaintzearekin batez ere; futbolari nintzenean, bi orduz entrenatzen nintzen egunean, baina gero lana etxera eramaten nuen, zaindu egin behar nuen: siesta egin, ondo jan... Eguneroko kontua zen. Lotura handia da. Askoz lasaiago bizi naiz orain. Badirudi telebistak norbait aurkitzen duenean, zukutu egiten duela. Ez al dizu beldurrik ematen jendea zurekin aspertzeak? Jendeak esaten du aurkezle batek beldur hori eduki behar duela. Nik argi daukat nirea moda bat izan dela, edo moda baten barruan sartu naizela. Modak datozen bezala joaten dira. Niri aukera asko suertatu zaizkit modan egotearren-edo, eta nik aprobetxatu egingo ditut. Nork daki? Hemendik urtebetera, igual, inork ez nau lanerako nahi izango. Hori gertatu egiten da!    Futbolari ohi elgoibartarra Donostian bizi da gaur egun. Musikan ere aritzen zara. Alor hori jorratzen zuen Tumatxak saioan jardun zinen. Nola gogoratzen duzu horren kritika onak izan zituen saio hori? Bizitzan zorte handia eduki dut, eta honetan ere zorte handia izan nuen. ETBtik deitu izan balidate edozein gauza egiteko, edozein gauza egingo nukeen. Mendira txoriei elkarrizketa egitera joan beharko banu ere. Futbolean bukatu dut eta lana behar dut. Gainera, mundu hau gustatu egiten zait. Zein izan da zortea? Bat, deitzea; eta bi, saio horretarako deitzea. Lantalde oso ona neukalako atzean; hori argi dago. A zein jenderekin egon naizen! Euskal Herriko musikaririk onenak, edo arrakastatsuenak, elkarrizketatzeko aukera izan dut. Denek tratatu naute errespetu handiarekin. Bazekiten ez naizela kazetaria, eta nire lehenengo aldia zela; hala ere, denek sekulako errespetuarekin tratatu naute. Baten batekin jotzeko aukera ere eduki duzu... Jotzeko aukera izan dut. Aprobetxatu genuen nik musikariekin abesteko; ez musikaria naizelako, baizik eta akorde batzuk jotzen badakidalako, eta noizean behin tonuan jarri ere egiten dudalako. Gogoratzeko modukoak dira, niretzat, Niko Etxart eta Mikel Urdangarin, aldez aurretik laguna nuena. Etxart ezagutzea izan da niretzako aukikuntzarik handiena. Zoritxarrez, ez nuen bere musika asko ezagutzen, agian, beste garai batekoa zelako, eta berarekin batera Eperrak abestea bizi guztian oroituko dut. Hiru izeneko antzezlana eta Confesiones de un futbolisto bakarrizketa dituzu taula gaineko lanak. Zerk nekatzen  du gehiago partida bat jokatzeak edo horrelako saio batek? Dudarik gabe, 90 minutuko partida batek, eta futbolaren presioak. Lehen esan dut hobeto bizi naizela, eta gauza askorengatik da. Ni futbolean jokatzen oso gazte hasi nintzen. Gero elitetik aldendu nintzen, baina, hala ere, profesionaltasuna beti buruan eraman dut, eta presio hori ere bai. Nik ez nuen ondo eramaten presio hori, eta partidak jokatzen ez dut inoiz asko gozatu. Partida jokatu eta gero, irabazi eta gero, ondo jokatu eta gero... hor dago gozamena, baina partidan bertan ez. Orain, agertokian, gozatu egiten dut. Konfiantza gehiago daukat taula gainean, zelai batean baino. Ni konfiantzaz joaten naiz bakarrizketa bat egitera. Gozatu egiten dut. Antzerkia, berriz, gauza berria da, eta ez da berdina. Hor gidoia daukat eta handik ezin naiz atera, baina konfiantza ere badaukat, aktore on bat izan gabe, behintzat neurria emateko. Futbolean gehiago nekatzen nintzen, eta ez gorputza bakarrik, burua gehiago. Confesiones de un futbolisto du izena zure bakarrizketak. Nahigabeko kontua izan zen. Musikan hasi, eta kontzertuak ematen hasi nintzenean, kantu bakoitzaren aurrean hitzak esplikatzen nituen. Konturatu nintzen jendeak hobetu pasatzen zuela hitz horien historia entzuten kantuak entzuten baino. Natural ateratzen zitzaidan. Beraz, zergatik ez musika alde batera utzi eta istorioak bakarrik kontatu? Futboleko istorioak kontatzen ditut. Denak benetakoak dira, niri gertatutako gauzak, umore-puntu batekin. Jendeari interesatzen zaio futbolari batek, orain futbolari ohiak, aldagela batean gertatzen diren gauzak kontatzea.   Download html5 bertsioa ikusi Flash bertsioa ikusi Formatu hau ez da bateragarria zure gailuarekin. Erabili flash bertsioa edo beste aplikazio batekin ikusteko, Jaitsi lotura erabili Transcription:[+] Transcription:[-] Egia al da futbolean kontuan hartzen den gauza bakarra irabaztea dela? Eta telebistan? Futbolean, bada bai. Elitean behintzat bai, ezta? Goiko... goiko mailetan.. eta beno, egia esan, joaten bazara ikustera plaieroetako partida bat ere. Mundu guztiak irabazi nahi du. Eta nik ere pilota partida bat lagunekin jokatutakoan irabaztea (sic.) nahi dut; baina elitean hainbeste diru dago jokoan irabazteagatik... ze bueno... garrantzitsuegia gertatzera iristen da. Orain, bada beno, telebistan hasi berria naiz. Eh... telebista publiko batean nabil, eta igual audientziak ez dira... garrantzitsuak dira baina ez daukate hainbeste garrantzia, bada telebista pribatu batekin konparatuta. Baina hala ere; bada beno... lehen, nik astelehenetan begiratzen nuen egunkarietan zein puntuazio ipintzen zidaten nire partidagatik, eta orain, nahi eta nahi ez, zein audientzia daukadan begiratzera iritsi naiz. Nola aldatzen diren gauzak, ezta? Eta beno bada, esan bezala, telebista publikoa izanda, oraindik ere marjin batzuk badauzkagu; baina beti ere begiratzen diozu audientziari, eta nahi duzu hor ere irabazle izan.     Futbolaria izan bazarela diozu, baina artista oraindik ez zarela diozu. Bidea gelditzen zaizula... Bai, nik galdetzen didatenean zer... galdetu edo esaten didatenean, ez?, edo musikaria edo aktorea edo... iruditzen zait handikeria handia izango zela hori esatea. Nik futbolaria izan naizela bai, hori argi daukat, eta hori harro esaten dut. Bada, futbolaria, nahiz eta hirugarren mailan bukatu, futboletik bizi izan naizelako. Orain, ni nire burua musikaritzat edo aurkezletzat... denean nabil sartuta, baina hori denborak esango du zerbaitetan benetan balio ote dudan, eta nire buruari izen hori ahal diodan. Baina oraindik bidean nago.  