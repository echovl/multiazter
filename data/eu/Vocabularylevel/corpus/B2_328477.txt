Docutec Hilerokoa? Noizean behinekoa Medikamentu berri bati buruzko albistea. Botika horrek emakumeei hilekoa nahi dutenean bakarrik edukitzeko aukera emango die: 'Seasonale', hilekoak urritzeko pilula. Ikerketako azken fasean dago emakumeen obulazio zikloa luzatzeko botika. Ezaugarriak eta ginekologo batekin elkarrizketa. ARANTXA IRAOLA Goi-mailako primate emeetan, pubertarotik menopausiara bitartean hilero izaten den odol-galtzea izaten da hilekoa. 28 eguneko iraupena izaten duen ziklo baten barnean ulertu behar da. Umetokia obulu ernaldua jasotzeko prestatzen da, eta odol-basoak ugaritzearen ondorioz, loditzen hasten da. Ernalketarik egon ezean, odoljarioa gertatzen da: hilekoa. Gorputzak hala agintzen duelako. Zikloan modu artifizialean eragiteko ahaleginik ez da falta, ordea. Ameriketako Estatu Batuetan, esaterako, ozen hitz egiten hasi dira Seasonale pilulari buruz. Antisorgailua dela diote, eta ziklo menstruala luzatu egiten duela, hiru hilabetekoa bihurtzen du. Ondorioz, pilula horri esker andreek urtean lau odoljario izan ditzakete. Gustu badute. Pilularen inguruko ikerketak ja aski aurreratuta daude, eta aurki —datorren urtean— merkatuan egongo dela iragarri dute. Botika Eastern Virginia Medikuntza Eskolan garatu dute. Ikerketa-taldeko ordezkari Freedolph D. Andersonek harro azaldu ditu ekar ditzakeen onurak. «Urtean 13 hileko izan beharrean lau izango dituzte emakumeek, ondorioz, odol gutxiago galduko dute. Era berean, hilekoak dakartzan zenbait ondorio txar ere, adibidez, anemia, saihestu egingo dute». Era berean, hilekoaren aurretik maiz zenbait emakumek izaten duten ondoeza arindu egin daitekeela uste dute. Pilulek, gainera, nahigabeko ondorio gutxi izan ditzaketela esan dute. «Dosi oso txikiak erabiliz egindakoak baitira». Ondoriorik izatekotan, ohiko pilula antisorgailuek izaten dituztenak izango direla esan dute. Deus larriagorik ez. «Esaterako, ez du ematen emakumeei pilula hori hartzeak ondoren haurdun geratzeko arazorik sor diezaiekeenik», argitu nahi izan dute. 84 egunetan hartu, zazpi egunetan atseden Pilulak 84 egunetan segidan hartu behar dira eraginkorrak izateko, eta ondoren, atseden hartu behar du emakumeak zazpi egunez. Iragarri dutenez, hori izango da botika hartzeko modu egokia. Pilula berriari esker, emakumeen bizitza erosoagoa izango dela uste dute zientzialari eta sendagile askok. Erresuma Batuko Familia Plangintza Elkartean, esaterako, baikor azaldu dira. «Ongietorria eman behar diegu guk Seasonale pilulei, emakumeentzako beste edozein aukera berriri bezala. Erresuma Batura pilula horiek noiz iritsiko diren zain gaude», eman dute aditzera. Izan ere, hilekoen kopurua urritzeko nahia ez da atzo goizekoa.