Docutec Gehiegi eskatzen ote diegu gazteei? Gaitasunaren arabera exijitu behar zaio gazte bakoitzari, eta ez guztiei berdin. Heziketak bakoitzaren izaeraren arabera izan behar du. Badira printzipio eta irizpide orokor batzuk, baina kasuan kasukoari heldu behar zaio. Seme-alabak ondo ezagutzea eta bakoitzari zer komeni zaion jakitea da gurasoen eta hezitzaileen erronka nagusia. - Onar dezatela porrotak bizitzaren osagaiak direla, hori ikasiz hasiko garela helduak izaten. Uler dezatela porrotak baliagarriak direla hutsegiteetatik ikasteko, eta gauzak hobeto egiten jakiteko. - Balora dezatela egindako ahalegina, eta ez emaitzak soilik. Jakin dezatela gauzarik garrantzizkoena ez dela aurre-aurrean ibiltzea. - Aurre egin behar dutenean egoera berri batek beldurra ematen dielako, informazioa eman behar zaie, bere burua babes dezaten, baina beti alarmarik sortu gabe. - Ulertu behar dute antsia-maila bat normala dela bizitzan, balio duela aurrera egiteko, eta lagungarria izan daitekeela beste zenbait egoeratan. - Ez zaie beldurrik transmititu behar, heziketa-maila batetik bestera pasatzerakoan. - Garrantzi berdina eman behar zaie ikasketei eta giro sozialari: adiskideak dira gauzarik garrantzitsuena. Lagunik ez edukitzeak, eta barregarri geratzeko beldurrak, asko sufriarazten dute eta horren baitan daude sarritan eskolako emaitzak. - Puntan-puntan ibili nahi izatea porrotaren eta frustrazioaren zuloan sartzea da. Garbi ikusi behar dute benetako arrastaka bere burua hobetzea dela, eta ez besteekin lehian ibiltzea. Denek sentitu behar dute nolabaiteko arrakasta, eta bere burua 'trebetzat' jo jarduera batean edo bestean. Eta horrela jardun behar dute ikasleek Ikasketetan emaitza onak lortzeko bere buruarekin konfiantza izateak lagundu egingo die estuasunari aurre egiten. Hona hemen ikasleentzako zenbait aholku: - Gela on bat bilatu behar da ondo kontzentratzeko. Logela izan daiteke ona, anaiaren bat jolasean hasten ez bada behintzat. Ahal bada, egon dadila bakarrik gelan ikasten. - Zaratak saihestu behar dira. Ez da ona ikasten hastea musika entzuten den bitartean, edota telebistaren aurrean. - Ikasten hasi aurretik zerbait jan behar da: tripa hutsa eta koadernoak ez dira ondo konpontzen, baina kontuan har sabela betetzea ere ez dela batere ona ikasteko orduan. - Ordutegi bat antolatu behar da, atsedenaldiak eta guzti, ez gehiegi estutzeko, gauzak buruan hobeto sar daitezen. - Ariketa fisikoren bat egitea, astean behin edo bi aldiz, estresa gorputzetik uxatzeko. - Estresa murrizteko era eraginkor bat arnasketa bidezko erlaxazioa da, zenbait arnasa hartze-ariketa eginez, astean ordu erdiko saioetan. - Egoki elikatzea oso ona da gorputzaren eta arimaren osasunerako. Beraz, dieta egoki batek asko babes dezake pertsona estresaren eta nekearen kontra. - Funtsezkoa da ondo lo egitea. Lo-faltak kontzentraziorik eza eragin dezake eta lanak egiteko gaitasunik eza. Bakoitzak jakingo du zenbat ordutako loa behar duen, sasoian eta ondo jaikitzeko. Lorik eza eta nekea batu egiten dira gorputzean. - Azkeneko azterketak ondo prestatu behar dira. Eta horretarako gauzarik onena da, ikastaroan zehar, egunero-egunero, lana ondo egitea. Bere burua estutu gabe, pentsatu behar dute eguneroko lana dela garrantzitsua eta eguneroko lanak emaitza onak eragingo dituela. Hori eginez gero, lana ez da hain itogarria izango, eta samurragoa izango da azterketak ondo egitea.