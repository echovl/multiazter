Docutec Zuen etorkizuna ohean irakurriko duzue Elkarrekin lo egitea ez da atsedena hartzea bakarrik, zuen harremana bizitzea eta konpartitzea ere bada. Ikus ezazu zer dioten maindireek zuen harremanari buruz. BAT ETORRITA Hau da jarrerarik arruntena, batez ere bikotearen hasierako urteetan. Maitasun handiaren seinale da. Kidea besarkatzen duenak babesteko eta zaintzeko gogoa erakusten du, nahiz eta keinu menperatzailea ere izan daitekeen. Zenbat eta denbora gehiago iraun harremanak, orduan eta gehiago hurbiltzen dira gorputzak. AURREZ AURRE Gutxitan hartzen dugun jarrera da. Antropologoek diotenez, denbora askoan elkar ikusi gabe egon diren bikoteek hartzen dute, berriro elkartzeko gogo bizia dutelako. Oso pasiozko harremanaren seinale da, baina pertsona gehienentzat zaila da kidearen hatsa aurpegian duela lo egitea. Teorian, jarrera ezin hobea litzateke, bi amoranteen erabateko elkarketa. BIZKARRAK BERO Elkarri bizkarra emateak guretzat duen esanahi txarraren gainetik dago jarrera hau. Izan ere, elkarren sostengua adierazten du eta honek erakusten du, gainera, harreman orekatua dutela. Jarrera hau ohetik kanpo hartzen dutenak oso hurbil daude eta maitasun eroa bizi dute, nahiz eta gauza diren nork bere mundu eta kezkak edukitzeko. BATA SABELAREN GAINEAN; BESTEA, BILDUTA Sabelaren gainean lo egiten duten pertsonak lasaiak dira, atseden hartzen dute. Gaua burkoaren azpian eskuak sartuta igarotzeak, berriz, lizunkeriarako joera erakusten du. Burkoa besarkatzea pertsona posesiboaren ezaugarria da. Bi jarrerak ezberdinak izatea bikotearen independentziaren seinale da. BATA FETU-JARRERAN, BESTEA DIAGONALETIK Diagonaletik lo egiten duenak lurralde-borroka batean ari dela erakusten du. Gainera, bizkar gainean badago, pertsona hori menperatzailea da. Fetu-jarreran atseden hartzen duenak harreman horretan toki afektiboago baten premia du. Jarrera honetan bata sabelaren gainean eta bestea bizkar gainean badaude, harremanaren haustura erakusten dute. ERABAT LERROKATUTA Hankak bereizita eta besoak irekita lo egiteak oso konfiantzazko jarrera adierazten du, pertsona horrek oso nortasun orekatua duela. Besoak gorputzari itsatsita lo egiten badu, babes premia erakusten du. Bizkar gainean atseden hartzeak zure buruarenganako eta zure bikotearekiko konfiantza duzula erakusten du, baita nartzisismo pixka bat ere.