Docutec Hamar gaztetik zazpi gurasoen etxean Hamar gaztetik zazpi gurasoen etxean bizitzera behartuta daude. Eusko Jaurlaritzak etxebizitza politika goitik behera aldatu behar duela uste du Gazteriaren Kontseiluak. Gazte gehienak, hamarretik zazpi, gurasoen etxean bizitzera behartuta daude. Araban, Bizkaian eta Gipuzkoan gutxienez 124.741 gaztek ez daukate nahiko diru euren bizitza proiektua garatzeko. Gazte horiek guztiek etxebizitza erosi edo alokatzeko ahalegina egingo balute, ongizaterik gabe geratuko lirateke. Datua Euskal Herriko Gazteriaren Kontseiluak (EGK) jakinarazi du, Gazteok eta etxebizitza txostena aurkezteko egindako ekitaldian. Etxebizitzaren alorrean Araban, Bizkaian eta Gipuzkoan dagoen errealitatea sakon aztertu ostean, Kontseilua osatzen duten gazte erakundeek oso balorazio kritikoa egin diete administrazioan jarduten dutenei: «Erakundeen eta alderdien artean dagoen koordinaziorik eza eta lehia arduragabekeriaren adierazle dira». Sergio Garciak EGKren izenean ohartarazi duenez, egoera «oso larria» da eta hori gainditzeko Eusko Jaurlaritzak «goitik behera» aldatu beharko ditu etxebizitzaren inguruko ekimenak. Euren ustez, arazoa konpontzeko ez da nahikoa izango gazteentzako etxebizitza txikiak egitea. «Neurri osagarri gisa balio dezakete, noski. Baina osagarri gisa baino ez, jarduera osoago baten barruan». Horren barruan sartu du Gazteriaren Kontseiluak Lurzoruaren Legea: «Guk ez dugu esaten bere garaian bertan behera geratu zen legea eta gaur mahai gainean dagoen proposamena ona den edo ez. Dioguna da legea ezinbestekoa dela interes sozialei erantzuteko». Aspaldion Jaurlaritzaren eta aldundien artean izan diren tirabirak kritikatu dituzte gazteek. Diotenez, ez diote gaiari behar besteko ganoraz heltzen: «Aurrekontuen bidez administrazio publikoek garatzen duten ekimena txikiegia da». Are gehiago. Araban, Bizkaian eta Gipuzkoan babestutako etxebizitza «gutxiegi» egiten dela uste dute Kontseiluko kideek, eta gehienak saltzeko egiten direla salatu dute. «Erakundeek alokairu sozialaren aldeko apustu sendoa egin beharko lukete, horrek izan beharko lukeelako arazoari aurre egiteko ardatz nagusietako bat». Horrek guztiak argi uzten du, gazteen iritziz, agintean direnen aldetik ez dagoela benetako borondate politikorik etxebizitza herritar orori dagokion oinarrizko eskubide moduan aitortzeko. Udalen jokaera ere askotan «kritikatzeko modukoa» dela azaltzen du etxebizitzari buruzko txostenak: «Lur sail publikoak etxebizitza publikoak egiteko ez erabiltzeaz gain, etxebizitzaren oihartzunari esker diru sarrera nabarmenak lortzen ari dira». Kutxen espekulazioa Gazteek antzera kritikatzen dute Arabako, Bizkaiko eta Gipuzkoako aurrezki kutxen jarduera. «Izaera soziala ahaztuta, etekinak lortzen ari dira higiezinen esparruko espekulazioarekin». Baina denak ez dira kritikak izan. Gazteriaren Kontseilua osatzen duten erakundeek gaiari buruzko proposamenak ere bildu dituzte txostenean. Zehatza da euren abiapuntua: Etxebizitza guztion eskubidea da, eta, hortaz, merkatuaren logikatik at egon beharko luke. Horrez gain, Jaurlaritzari bere politika aldatu eta behar bezalako aurrekontua egiteko eskatu diote, gastu fiskala eta zuzena orekatuz. Hutsik dauden etxebizitzak merkaturatzeko neurri zorrotzak ere eskatu dituzte; bai eta okupazioaren egoera legalari buruzko gogoeta egiteko ere. Azterketa egiteko Administrazioaren beraren datuak erabili ditu Kontseiluak: 2005eko lehenengo hiruhilekoan merkatuan ziren etxe gehienak (%71,9) pribatuak ziren, eta horietatik %4,7 besterik ez ziren eskaini alokatzeko. Babestutako etxebizitzen merkatuan, aldiz, %5,5 besterik ez ziren gizarte etxebizitzak. Salneurriari dagokionez, etxe baten batez besteko prezioa 269.700 eurokoa da; 86.255 etxe, berriz, hutsik daude. Datua : Merkatu librean etxea modu duinean erosi ahal izateko, gazte batek urtero 37.932 euroko soldata izan beharko luke. Ahalmena: GKEk bildutako datuen arabera, gazte batek etxebizitza bat ordaintzeko onar dezakeen gehienezko prezioa 130.200 eurokoa da; hilero, gehienez, 419 euro erabili ditzake etxearen gastuei aurre egiteko. Gazteen %15ek ezin dute 72.000 euro baino gehiago ordaindu.  