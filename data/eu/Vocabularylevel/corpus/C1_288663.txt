Docutec Amaren bularra, haurraren janari Esne prestatua ala amaren esnea? Zein da egokiena? Gaur egun, edoskitzearena gainditurik dagoen eztabaidatzat jotzen dugu. Esne artifizialarekin alderatuta, amaren bularreko esnea haurrarentzat onuragarriagoa dela dioten ikerketa zientifikoak nahikotxo dira, eta medikuek zalantza gutxi izaten dute gaiaren inguruan: amaren bularra egokiagoa da, amaren edota haurraren osasuna arriskuan dagoen kasuetan salbu.   Hala, Osasunaren Munduko Erakundeak ere haurrei titia ematea aholkatzen du, onurak ugariak baitira: haurrarentzako elikagai onena da, haurraren immunologia-sistema garatzeko egokiena, bat-bateko heriotza arriskua gutxitzen du... Hala eta guztiz ere, biberoia nahiz bularra, aurreiritzi eta moden menpe egon izan dira hainbat urtetan. Hainbat arrazoi tarteko, bularra ematea gaizki ikusi da batzuetan, eta, bestetan, aldiz, biberoia ematea. "Umeari bularra emateak sendotu egiten du bion arteko harremana" Amaia Onandi 36 urteko leioarrak bi alaba ditu: Itsaso, bost urtekoa, eta Oihane, 11 hilabetekoa. Lehenengoari ia hamar hilabetez eman zion bularra, esnea amaitu zitzaion arte. Oihanek oraindik titia hartzen du. Amak ez du eperik ipini eta, umea eta biak pozik dauden bitartean, ematen jarraitzea erabaki du. Ez daki oraindik noiz arte baliatuko duen, beraz, edoskitze naturala. Lehendabiziko aldiz haurdun geratu zenean emaginak umeari bularra emateak zeuzkan abantailen berri eman ei zion, hots, "gaixotasunen aurkako defentsa gehiago, alergiak izateko arrisku gutxiago, ama erditu ondoren azkarrago bizkortzea,...". Aurreneko sei hilabeteetan, beraz, Itsaso eta Oihane amaren esne hutsaz elikatu ziren. Orain Oihanek gehiago behar du bere elikadura osatzeko, eta biberoia ere hartzen du, pure eta ahiez gain. Umeak dagoeneko sei hortz ditu, baina "ez du koska egiten. Birritan besterik ez dit egin, beste hortz bat ateratzen ari zitzaionean" gogoratzen du Amaiak. "Orduan pentsatu nuen horrela jarraituz gero, utzi egingo niola bularra emateari, baina ez du gehiago egin". Batzuetan jendea harritu egiten omen da, parkean-edo umeari bularra ematen ikusten duenean; batik bat, Oihane Amaiarengana oinez joaten denean amari kamiseta jaso eta titia eskatzera. Baina pediatrak nahi duen bitartean jarraitzeko esaten dio. Gainera, Amaiak badu beste arrazoi bat umeari bularra emateko, grabatuta geratu zitzaion hitz pare bat: "Itsasok bi urte eta erdi zituela oso gaixotasun gogorra jasan zuen, bost egun igaro zituen koman, eta Gurutzetako pediatrak ea bularrik eman nion galdetu zidan. Nik, baietz. 'Bada, eskerrak` izan zen haren erantzuna. Eta hori buruan geratu zitzaidan". Hala ere, edoskitze naturalak baditu hainbat desabantaila, esate baterako, askatasun falta. Amaiaren esanetan, "batzuek titia ematea oso erosoa dela uste dute, inora joan behar duzunean biberoirik eraman behar ez duzulako, eta esnea beti tenperatura egokian ateratzen delako; baina erosoa albokoarentzat da. Gauean adibidez, batez ere umea txikia denean, zeuk bakarrik eman diezaiokezu". Hala ere, "lotura horrek sendotu egiten du haurraren eta amaren arteko harremana" Amaiaren ustez. Horrelakoetan arazoak ama lanean hasten denean sor daitezke, baina Amaiak ordutegi murriztua eskatu zuen lanera itzultzean, eta esnea ateratzeko erabiltzen diren gailu horietako batez baliatzen da umeari esnea biberoian uzteko, beste batek eman diezaion. Hortaz, Oihane txikiak oraindik ere amaren esnea dastatzen jarraitzeko aukera du. "Kosta egin zitzaidan biberoia emateko erabakia hartzea" Josune Iñarra, 35 urte, Donostian bizi den irakasle bergararra. 2005eko ekainaren 4an jaiotako bere alabari, Elene Sorozabal Iñarrari, biberoia ematen dio, erditzean izan zituen arazoak direla-eta. Astebetez bularra eman zion Josunek Eleneri, erditu osteko lehen astean, hain zuzen. "Erditze nahiko gogorra izan nuen, luzea, eta oso makal geratu nintzen, anemia handiarekin" dio Josunek. Haurra eduki eta bi egunetara etxera bidali zuten, nahiz eta anemia gainditzeko burdina sartzera itzuli behar zuen ospitalera. "Etxera ailegatu nintzenean, mundua gainera erori zitzaidan. Oso makal nengoen, eta gainera berak jatea eskatzen zidan. Baina noski, gero eta ahulago nengoen, eta ailegatu zen momentu bat non jana eskatzen zidan ordua iritsi aurretik oso urduri jartzen nintzen". Hain ahul egonda, medikuak lasai egoteko eta biberoia emateko gomendatu zion. Aholkuari jarraituta, biberoia ematea erabaki zuen, "baina kosta egin zitzaidan erabakia hartzea". Une zaila izan zen Josunerentzat: "Pixka bat modan ere dagoenez, nahiko presio dago bularra emateko, eta ondorioz, momentu hartan porrot moduan ikusi nuen". Baina medikuaren, bikotekidearen eta familiaren babesarekin, aurrera jarraitu zuen. "Azkenean konturatu nintzen ni neu ez nengoela ondo, eta orduan, haurra ezin zen ondo egon ni horrela egonda. Argi nuen hobe nuela ni ondo jartzea, umeak ere ni ondo ikusteko". Eta pozik dago hartutako erabakiarekin: "Oso ondo erabakia! Orduan hasi nintzelako poliki-poliki ni neure onera etortzen". Jakin bazekien Josunek osasunaz arduratzen diren erakundeek titia ematea hobesten dutela, haurrarentzat egokiena delako. Baina behin erabakia hartuta, ez du damurik izan, nahiz eta haurra eduki aurretik argi zuen titia emango ziola. Finean, sortutako egoerari modu naturalean erantzun zion. Jakina, haurra berdin-berdin hazi da, "oso ondo", amaren hitzetan. Guk ere haur eder, sendo eta irribarretsua ikusi dugu amaren beso artean elkarrizketak iraun duen bitartean. Nolanahi ere, bigarren haurra edukiz gero "berriz ere saiatuko nintzake", argitu digu Josunek. Baina burua hautsi gabe: "Garbi daukat berriro ere makal egonez gero, askoz lasaiago emango diodala biberoia, inolako kezkarik gabe". Amaren esnearen onurak dira egun gehien entzuten direnak, baina biberoiak ere baditu bere alde onak. Alde on horiek aipatzerakoan, argi mintzo da Josune: "Askoz erosoagoa da. Atseden hartzeko aukera handiagoa ematen dizu. Hasieran, gauez esaterako, nik ematen nion biberoi bat, eta bikotekideak hurrengoa". Hala, lo gehixeago egiteko aukera zuen amak. Horrez gain, titiak amari ematen dion esklusibotasuna gainditzen du biberoiak, aitak ere jaten eman baitiezaioke haurrari. Josuneren ustez, "bikotekidearentzat gozagarria da haurra hain txikia denean hari jaten ematea; nik uste bikotekideak umea txiki-txikitatik ezagutzen ikasten duela. Umearentzat oso ondo dago, baina aitarentzat ere, primeran: aita, poz-pozik, e!".  