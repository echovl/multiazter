Docutec Lanetik bizi, lanerako bizi Amazigh herrikoek (latinez bere-bereak, hots, barbaroak) atzerritarra abegitsu tratatzeko ohitura dute, usadio zaharrek hala aginduta edo. Ahmet-ek komertzioa zuen ogibide. Eta ezagutu berri zituen lagunekin hitz egiteko, denda itxi egin zuen... JOSEBA AZKARRAGA ETXEGIBEL /   -Tori tea - esan zidan eztiki. Amazigh herrikoek (latinez bere-bereak, hots, barbaroak) atzerritarra abegitsu tratatzeko ohitura dute, usadio zaharrek hala aginduta edo. Ahmet horietakoa zen, amazigh gizasemea, usadioekiko fidela eta tratuan dotorea. Keinu eta esku mugimendu leunez laguntzen zituen hitzak. Gaztelania traketsean zebilkigun, umetatik bidaiari ugariekin ikasitako hitz-lotura xumean. Baina, hizkera soilaren atzean ezkutatu ohi den jakituria zerien bere berbei, azkartasuna bere begi zoliei. Geroago jakin genuen hainbat zirela berarentzat sekreturik ez zuten Europako hizkuntzak, alemanez, frantsesez, italieraz edo ingelesez hitz egiteko gauza zela, xume, baina komunikatzeko trebezia misteriotsu batez. Euskaraz ez, baina euskaldunon berri zehatza zuen. Lehenengoz jaitsiak ginen Marokora zenbait lagun, bestelako bizierak ezagutu, osterantzeko kulturez zipriztindu, eta geure barrenak miatu eta aberasteko asmoz. Halakoxeak baikara gaurko mendebaldarrak, barrenak miatzea kirol duten nartzisistak, bizitza indibiduala artelan bihurtu gura luketen izaki handiguradunak, eta oporrak baliatzen dituztenak euren historia txikiari distira gehiago emateko. Hogeita hamar urte ez zituen gizon gazte hura, Ahmet, tunika eta durbante tradizionalean bilduta zegoen, ipuin batetik irtendakoa bailitzan. ¿ Gure herriak badu bere gogo propioa, munduan irauteko xede sakona ¿ esan zuen. Ez da erraza, badakigu, eta sarri beldurraren igurtzia sentitzen dugu hori dela-eta. Desesperantzan ez jausteko lanak ditugu. Geure buruari errepikatu behar diogu ez dagoela borrokarik gabeko iraupenik, eta desesperantzak ez digula etorkizunik ziurtatuko, ez eta beldurrik uxatuko ere¿. Ahmet-ek komertzioa zuen ogibide. Xauen-eko denda txiki bat gobernatzen zuen, eta, bertan, zilarrezko lanparak zein egurrezko belarritako eta lepokoak saltzen zituen. Ezagutu berri genuen eta, bizpahiru minutuko solasaldiaren ostean, hitz aspertu luzeagora gonbidatu gintuen, tea lagun, jendearen zurrunbilotik urrun. Harritu gintuen gonbiteak, abuztuko goiz bero hartan bereziki alai baitzegoen Xauen, normalean baino animosoago, merkatua pil-pilean eta hainbat bisitari dendako lanpara, belarritako eta lepokoei so. ¿Denda itxi behar al duzu? jaurti nion arduratuta. Oraintxe duzu saltzeko aukera. Pasako gara lasaiago zaudenean, edo ixteko ordua duzunean¿. Ez zion proposamenari zentzu gehiegirik aurkitu: ¿Negozioak itxarongo du. Orain, ezagutu berri ditudan lagunekin tea hartzeko unea dut. Gainera, goiz labur honetan saldutakoarekin nahikoa daukat, nahikoa gaurko eguna igarotzeko¿. Kafetegirako bidean, entzundakoa nerabilen buruan. Jokabide berezia hura. Une batez, hutsik irudikatu nituen Euskal Herriko komertzioak, solasaldirako gogoak hustuta dendak, eta irabazitakoari nahikoa iritzita, geldirik enpresa eta lantegiak. ¿Euskal Herrian ezin gara denda, lantegi edo enpresatik gura dugunean irten¿ Mendebaldeko bizi-logika zibilizatuaren eta merkatu-lege arrazionalen berri eman nion¿. Are gutxiago erosleak ate joka ditugunean. Dirua galduko genuke, edo antzekoa dena, irabazi ez. Erosleak haserretuko lirateke, edo ugazabak larrutik ordainaraziko liguke. Pentsaezina da halakorik¿ sententziatu nuen. Berbok entzun eta goxo begiratu ninduen, kuriositatez ere bai, gure arteko amildegiaren tamainaz jabetu izan balitz bezala. ¿Gurean, ordea, patuak agintzen du, eta Jainkoa dugu lagun. Nork daki ez ote dabilen gaur Tunezetik, bihar-etzi Xauenera jaitsi eta dendara hurreratuko den erosle oparoa. Bitartean, hartu egin behar egunak dakarrena, eta txepelkeria litzateke gustuko solasaldiari uko egitea. Gainera, gaur irabazitakoarekin nahikoa dut¿, errepikatu zuen kafetegiko atea zabaltzen zuen bitartean.