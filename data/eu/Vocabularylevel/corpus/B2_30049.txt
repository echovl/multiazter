Docutec Justizia eta egia kartografiara ekarriak Peters mapa, munduaren ikuspegi errealagoa eta justuagoa ematen duena, euskarara itzuli eta moldatu dute. Peters mapa, munduaren ikuspegi errealagoa eta justuagoa ematen duena, euskarara itzuli eta moldatu dute Mundua paper batean marrazteko errealitatea bortxatu egin behar da beti, ezinezkoa baita esfera bat paper lau batean leialtasun osoz adieraztea. Mapa denak dira gezurrezkoak, baina gezurraren tamaina garrantzitsua da. Errealitatera gehien hurbiltzen dena Peters mapa da, euskarara itzuli eta moldatu dutena. Horren arabera, Europa ez da uste den bezain handia eta ez dago munduaren zilbor-zilborrean.   Europa ez da munduaren zilborra, ez dago justu erdi-erdian, nahiz eta ohiko mapetan hala agertzen den. Brasil Ameriketako Estatu Batuak adina bada tamainan, eta Alaska Mexiko baino txikiagoa da, nahiz eta mapa tradizionaletan hiru aldiz handiagoa dirudien. Afrika Ipar Amerika baino dezente handiagoa da eta Hego Amerika Groenlandia baino zazpi aldiz handiagoa. Hau ez da mundua aldrebes, mundua zuzen baizik. Baina urte askoan mapetan mundua aldrebes marraztuta ikusi eta ikasi duenaren begietara zaila da hau ulertzea.   Gaur egun munduko mapa ezagunenetakoa 1569an egin zuen Alemanian Mercator izeneko kartografoak. Begi guztiek, ordea, ez dute berdin ikusten. Mercatorren mapan Europa handiago ikusten da Hego Amerika baino, nahiz eta askoz txikiagoa izan. Gainera, Alemania Europako iparraldean egon arren, erdi-erdian jarri zuen. «Mercator proiekzioak iparraldeko herrien alde egiten duenez, arraza zurikoen herrialdeak nabarmentzen dira. Zenbat eta iparralderago egon, orduan eta gehiago handitzen du lurraldeen tamaina ohiko mapak», agertu zuen atzo Igor Irigoyenek, Lakuako Lankidetza Saileko zuzendariak.   Gogoeta hori ez da atzo goizekoa, Arno Peters historialari alemaniarra aspaldian konturatu zen horretaz, eta proiekzio propioa egin zuen, munduaren ikuspegi errealago bat osatzeko. Petersen ametsa mundu justuago bat eraikitzea zen eta kartografian ere justiziaren alde egin zuen, herri bakoitzari bere lekua eskaintzeko.   Hartara, bere mapak Mercatorren zenbait akats zuzendu zituen, ikuspegi zientifikotik askoz ere zehatzagoa baita. Lurralde bakoitzaren benetako azalera erakusten du batetik, handitu edo murriztu gabe. Ekuatoreko lerroa maparen erdian ezartzen duenez, bi hemisferioek azalera berbera hartzen dute eta kontinente bakoitza dagokion tokian agertzen da.   Petersen mapa euskarara itzuli eta egokitu dute, gobernuz kanpoko 16 erakunderen arteko elkarlanaren ondorioz eta Lakuaren laguntzarekin. Izan ere, Petersek oso garbi zuen edonori ez ziola emango bere lanaren copyright-a eta horregatik eman zien gobernuz kanpoko erakundeei, bere mapak balio kartografikoa ez ezik, balio etiko izugarria baitu, munduko justiziaren aldeko urrats bat da. Azkenean, 16 erakunde horiei eman zien mapa euskaratzeko baimena. Eman zuen azkena izan zen, hilabete gutxira zendu baitzen 2002. urteko abenduan.   Guztira 5.000 ale banatuko dituzte Arabako, Bizkaiko eta Gipuzkoako eskola guztietan, euskal gaztetxoek mundua beste begi batzuen bidez ikus eta ikas dezaten. Gauza bakarra falta zaio, Euskal Herria bezalako estaturik gabeko herriak agertzea.