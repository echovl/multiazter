Docutec Gosearen hormona Egunkariko albiste honetan ikerketa baten berri ematen dute. Gosea eragiten duen hormona aurkitu omen dute. Hormona hori gehituz edo gutxituz, anorexia, bulimia, hiesa, minbizia edo bestelako gaitzak dituztenak tratatu ahal izango dira. Alison Wren, Londresko Imperial Collegeko ikerlaria: «Hormona blokeatzeko eta gizentasuna tratatzeko erabil daiteke aurkikuntza» Jangalea eragiten duen hormona identifikatu dute. Gizentasuna eta anorexia tratatzeko garrantzitsutzat jo dute ikertzaileek.   Ingalaterrako ikertzaile talde batek jan nahia erregulatzen duen hormona kausitu du berriki. Aurkikuntza anorexia eta gizentasuna tratatzeko arrunt baliagarria izango dela espero dute zientzialariek. Aurkikuntza Londresko Imperial Collegen egin dute. Izatez, idoro duten hormona —grelina— hazkundearekin lotua da, baina pertsona baten gosean eragin dezakeela ohartzea garrantzitsutzat jo dute. Zientzialarien ustez, grelina hormonaren maila goitituz gero anorexiak jota dauden eta minbizia edo hiesa duten gaixoak jatera bultza daitezke. Ber gisan, hormonaren mailak beheituta edo blokeatuta pertsona gizen batek gutxiago jango duela ondorioztatu dute. Hormonaren ondorioak saguekin eginiko probetan ikusi zituen Alison Wren doktoreak gidatutako ikertaldeak, eta jarraian gizakiekin probatu. Onura handiko aurkikuntza Imperial Collegeko ikertzaileek bederatzi boluntariorengan egin zituzten probak. Probaren atal batean, egun batez grelina eman zitzaien, eta hurrengoan gatz soluzio bat. Bi egunotan bakoitzari lau helduentzako adina jan eman zioten. Ikertzaileek ikusi zutenez, grelina hormona hartu ondoan ohi baino %30 gehiago jan zuten. Boluntarioei ez zitzaien eman hormonaren berri. Guziek ere esan zutenez, askoz ere goseago sentitu ziren proban. Wrenek jakinarazi duenez, ikerketa txikia izanagatik ere aurkikuntzak esanguratsuak izan dira. Haren ustetan, «inork ez du orain arte gorputzaren zirkulazioan jangalea erregulatzen duen zerarik aurkitu». Wrenen iduriko, aurkikuntzak osasunerako epe luzera begirako onurak izan ditzake. «Gizarte moderno honetan gizentasuna erikortasunaren eta hilkortasunaren kausa nagusietako bat da. Aurkikuntza erabil daiteke hormonaren jarduna blokeatzeko eta gizentasuna tratatzeko». Zentro bereko ikertzaile Steve Bloomek ere garrantzitsu iritzi dio aurkikuntzari: «Aski esanguratsua da, hasieran hormona beste xede baterako kausitu baitzen. Aurkikuntza txoil garrantzitsua dela uste dut».   