Docutec Inbidia unibertsala da Psikologoarekin elkarrizketa. Inbidia zer den eta noiz den patologia azaltzen saiatzen da. Inbidiaren inguruan eman izan diren hainbat azalpen ere jasotze ditu. Mercedes Valcarce Martinez. PSIKOLOGOA Madrilen jaio zen Mercedes Valcarce Martinez eta Unibertsitate Conplutensean egin zituen psikologia ikasketak, nortasunaren zirrikituetan murgiltzen ikasteko. Oraintsu inbidiari buruzko doktore tesia burutu du Deustuko Unibertsitatean. Gorka Quevedo / Bilbo Historian zehar asko izan dira inbidia aztertu duten pentsalariak. Sentimendu unibertsal horrek historian izan duen eragina aintzat hartuta, Merdeces Valcarce Martinez psikologoak inbidiari buruzko doktore tesia burutu du Deustuko Unibertsitatean: Inbidia, disziplinarteko hurbiltzea: teologiatik psikoanalisira. Egunkariarekin ere hitz egin du gai horren inguruan. ¿Nola defini daiteke inbidia? Latineko inbidere hitzetik dator, alde batera eta gaizki begiratu esan nahi zuen. Hala ere, kontzeptu hau ulertzeko oinarrizko bi definizio daudela uste dut. Bata Aristotelerena da. Aristotelerentzat inbidia «besteen pozagatik tristezia edo nahigabea» sentitzea da. Definizio horrek eragin handia izan du historian zehar pentsalarien artean, eta Europa osoko hiztegi gehienetan ageri da. Oinarrizko beste definizioa Melani Clain psikoanalistak eman zuen: «Desiragarria den gauza bat duen pertsona baten aurkako sentimendu asaldagarria, non bulkada horren helburua gauza hori kentzea edo mintzea den». ¿Hainbat inbidia mota al daude? San Klementek egiten zuen sailkapena nabarmenduko nuke. Bi bekaizkeria mota bereizten zituen: erailea eta suizida. Lehenengoak inbidia diozun pertsonaren heriotza ekarriko luke. Historian hamaika adibide daude. Adibidez, Kainek Abel inbidiagatik hil zuen. Inbidia suizidak, berriz, inbidia duen pertsonaren heriotza ekarriko luke. ¿ Pertsona inbidiatsuek zein ezaugarri dituzte? Zaila da ezaugarri komun batzuk lortzea. Inbidia gizaki orok izan dezakeen ezaugarri bat da. Hala ere, esan liteke bekaizkeria duten lagunek mina egin diezaioketela, bai euren buruari bai inbida dioten pertsonari. ¿Tesian teologiatik psikoanalisira dagoen bidea lantzen duzu. Zergatik? Inbidia zein arlotatik azter daiteke? Inbidia gai unibertsala da, gizakiaren sentimenduak ukitzen dituen gaia baita. Mitologia, psikologia, erlijioa, soziologia, antropologia, artea... Diziplina askok jorratu dute, uste baino gehiagok. Adibidez, haur literaturako ipuin klasiko asko inbidian oinarrituta daude. Ez dago Edurnezuriren ipuina irakurri besterik. ¿Jakin al daiteke inbidia noiz bihurtzen den patologia? Oso garrantzitsua da azpimarratzea bekaizkeriak ez duela zertan patologia baten sintoma izan. Hori, batez ere, haurtzaroan da nabarmena. Normala denaren eta patologiaren arteko muga ez dago oso garbi. Inbidiari aurre egiteko gizakiak defentsa mekanismo batzuk martxan jartzen ditu. Defentsa mekanismoen zorroztasunak esango digu bekaizkeria zein neurriraino den patologikoa. Mekanismo horiek inbidiak sortzen duen antsietateaz babesteko sortzen dira. Gizakiek mekanismo horiek konturatu gabe eragiten dituztenean inbidia patologikoa dela esan daiteke. ¿Pertsona guztiek bekaizkeria modu berean sentitzen al dute beti? Urteekin aldatzen joaten al da? Sentitzeko era aldatzen doa urteen poderioz. Hala ere, haurtzaroan izan ditzakezun inbidiak konpontzeko modua erabakigarria izango da etorkizunean. Haurtzaroan ohikoa da inbidia izatea. Hasieran amarekiko, eta gero gurasoekiko. Izan ere, umeak maitasuna bilatzen du. Gurasoak elkarrekin ikusten dituenean berak ere maitasun hori sentitu nahi du. Denborarekin, haurtzaroan izaten diren inbidiak norberaren bizitzan eragina duten pertsonei zabaltzen zaizkie. ¿Zeintzuk dira inbidiatsuagoak, gizonezkoak ala emakumeak? Inbidia unibertsala da, eta gizonetan zein emakumeetan modu berean ematen da. Esan bezala, haurtzaroan inbidia garatu duzun erak eragiten du nagusiki, eta sexuak ez du garrantzirik. ¿Inbidia senda al daiteke? Inbidia kanporatzen ez baduzu, hots, adierazten ez baduzu oso zaila izango da arazoari irtenbide bat ematea. Arlo honetan haurtzaroak pertsonen bizitza osoan eragingo du. Horrela, zer sentitzen duen adierazten utzi behar zaio umeari. Ume batek bere anaia txikiagatik zeloak edo inbidia duela adierazten duen bakoitzean gurasoek errieta egiten badiote, haur horrek izan dezakeen inbidia areagotu besterik ez dute egingo. Gainera, bada beste faktore nagusi bat: inbidia duzula onartzea. Behin hori onartuta, konponbide bat aurkitzeko aukera egongo da. ¿Kulturek bekaizkeria bizitzeko hainbat modu dituzte? Kultura guztietan inbidia egon badagoela gauza argia da. Hala ere, giza sentimendu guztiak kultura orotan daudela nabarmenduko nuke. ¿Inbidia kolektiboa izan al daiteke? Nire ustez, ezin da esan kultura bat edo gizarte bat beste bat baino inbidiatsuagoa denik. Inbidia sentimendu indibiduala da, unibertsala. Gizarte orotan daude pertsona inbidiatsuak. ¿Inbidiarik gabeko gizarte bat lor daiteke? Hori utopikoa da. Igualitarismoa bultzatu duten ideologiek uste izan dute berdintasunarekin inbidia amaituko zela. Hala ere, historiak erakutsi duenez, hori ez da horrela. Bestalde, ez dago kultura sinpleenak hartu besterik: boskimanoak, maoriak, eskimalak... Herrialde horietan berdintasuna nagusi da. Hots, herritar guztiek dituzten ondasunak ia berak dira. Dena den, inbidia egon badago.  