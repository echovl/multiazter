Docutec Beste gu asko dago, eta gure artean dira Dani Arizalak irratitik telebistara egin du salto. Irratiko gauetako ahotsa izatetik, irudiaren munduan murgildu da. ETB 1en "Beste gu" saioa aurkeztu eta zuzentzen du.   HABE.- Irratian anonimatua gordetzen da, telebistan ez. Salto ederra eman duzu, ezta? Dani Arizala.- Bai, nik uste dut garaiak daudela bizitzan, garaiak zure gurasoen etxea utzi eta bakarrik bizitzen jartzeko, garaiak bikotea ezagutu eta berarekin bizitzen jartzeko, ez dakit, garaiak urte bete Euskal Herritik kanpo kooperazio lanetara joateko... eta beharbada hauxe izan da nire garaia, horrelaxe aukeratuta telebistari, ETBri proiektua aurkezteko, eta proiektu horrek, noski, aurpegia erakustea zekarren. Askotan ere ateak itxi egin behar dira, beste ate batzuk zabaltzeko. Anonimatuaren ate hori itxi egin dut. Baina, pentsatzen dut aurpegia ezaguna egiteak, espero dut, ateak zabaldu egingo dizkidala, eta aberatsa izango dela niretzat... H.- Kalean, aurpegi ezaguna al zara? D. A.- Ez hainbeste ere, zorionez!! H.-Beldurra ematen al dizu ezaguna izateak? D. A.- Ez, errespetu handia. Askotan, irratian lan egiten dugunok badirudi oso irekiak eta lotsagabeak garela, baina juxtu kontrakoa da: oso, oso lotsatiak gara. Tabernan zaudela edo pasieran zoazela, jendea zuri begira ezer esan gabe eta gainera beraien artean "Hori Dani izan daiteke, baietz??" esaten sumatzeak oso urduri jartzen nau, lotsa ematen dit eta koloreak jartzen dizkit askotan. H.- Proposamena egin zenion ETBri. "Beste gu" zergatik?, Gu ere besteak garelako edo eta Besteak ere gureak direlako? D. A.- Nik uste dut, gure artean "Beste gu" asko daudelako. Gure artean dira nahiz eta ezberdin pentsatu, maitatu, eta horiek ezagutzea da saioaren lehen urratsa. Nik uste dut horiek ezagutzean, ezagutzak aberastasuna ematen duen heinean, besteak bere diferentzian errespetatzen ikasi egin behar dela. Horregatik da inportantea niretzat horrelako saio bat egitea. Irratian ere bizi izan dudan filosofia telebistara ere eramateak lagundu egiten du. H.- Zer nolako erreakzioa espero duzue ikusleengandik? Negar erraza bilatzen duzue? Irribarrea? Zeren bila zabiltzate? D. A.- Nik espero dudana hausnarketa da. Alegia, berriro diot, beharbada horrelakoek teorian pentsatu dute, ikusi dute horrelakoak badirela, diot, "Beste gu" horrelakoak. Baina, beharbada, haien testigantzak entzunda, haien bizipenak entzunda, hurbiltasuna ere sortuko dugu, beharbada konplizitatea ere sortuko dugu. Agian zubiak eraikiko ditugu. Hori lortu nahi dugu. Erakutsi "Begira! horrelakoak gutarrak dira, zu eta ni bezain jatorrak, gaiztoak, atseginak, ederrak." Gutarrak dira. Gizarte honetan elkarrekin bizi behar dugunez, elkar errespetatzen badugu, nik uste dut aberatsago bihurtuko dela gure eguneroko bizitza. H.- Eta telebista-kritikoek zer diote? D. A.- Telebista-kritikoek sentsiblekerian eror gaitezkeela leporatzen digute. Baina, nire ustez oso garrantzitsua da elkarrizketa guztietan "errespetua" hitza. Errespetuz gonbidatzen ditugun neurrian eta errespetuz beraiekin hitz egin, nik uste dut ez garela sentsiblekeria horretan eroriko. Faltsukeriatan, negar errezetan ez gara eroriko. H.- Anekdotaren bat? Gonbidatu baten keinua, mania? D. A.- Aipatzekoa da gonbidatu askok ez digula ezezkorik eman. Inork ez digu azken momentuan ezetz esan. Den-dena primeran joan da. Telebistan nire lehen esperientzia da, eta baita taldearena ere. ETB oso etxe handia da, eta hemen gu ilusioz beteta eta apal-apal gabiltza. Ustekabea izan da. Baina, nik uste dut telebista egiteko estilo berri bat ere ipini dugula. Ez ikusten den horretan, baizik eta egunoroko lanean, lan-taldearekin dagoen hartu emanetan: barkamena eskatu behar denean, taldeari barkamena eskatuz eta eskerrak eman behar denean, eskerrak emanez. Zerbait utziko dugu ETB-Miramonen.  