Docutec Egoitza batean bizi naiz Artikulu hau arlo soziosanitarioarekin lotuta dago, baina ez dugu gai teoriko bat azaldu edo gomendiorik emango. Aitzitik, INGEMAko egoitza batean bizi den lagun baten testigantza jasoko dugu, artikulugilea Iza izeneko egoitzan bizi baita. Egoitza horretan bizi duen esperientziaren eta sentipenen berri eman emango digu Loreak.    Iza egoitza Iza ezindu fisiko larrientzako arreta espezialIzatuko zentroa da, Gipuzkoako bakarra. 2005eko uztailaren 15ean zabaldu zituen ateak eta 78 plaza itundu dauzka. Galera anatomiko edo funtzionalen ondorioz ezintasun iraunkorra duten pertsonen beharrei erantzuten die. Galera horiek nahaste neurologikoengatik, garuneko perlesiagatik, esklerosiagatik... nahiz istripuen ondoriozko garuneko lesioengatik (paraplegiak eta hemiplegiak) izan daitezke. Zentroa aurrerapauso handia da Gipuzkoan, halako mendekotasunei erantzuteko dauden baliabideak kontuan hartuta. Beraz, arretarik aurreratuena eskaintzeko diseinatuta dago, azken teknologiak eta ezagutzak erabiltzeari esker. Donostian dagoen ezindu gazteentzako egoitza bat da Iza, eta 2005ean etorri nintzen bertara. Betidanik nahi nuen hiriburu batean bizi: ezinduentzako aukera gehiago dagoelako eta nire independentzia nahi nuelako. Askok bazterketarekin lotzen dute egoitza batean bizitzea, baina nire kasua ez da horrela. Gogoan dut lehenengo egunean nola zuzendariak egin zidan ongietorria. Lehenengo momentutik euskaraz hitz egin zidan eta nire ikuspuntutik oso garrantzitsua da horrelako toki bateko langileak euskaraz egitea. Hasiera batean langile bat zela pentsatu nuen, bata zuria zeramalako. Susmoa dut ez direla zuzendari asko egongo langileen jantzi bera daramatenak. Handik egun batzuetara, nire logelarako zakarrontzia behar nuela esan nuen eta zuzendariak berak ekarri zidan; detaile horrek harritu egin ninduen. Horretaz gain, bilera batean ez badago, bulegoko atea beti zabalik dauka; hau da, beti dago elkarrizketarako prest. Denbora gutxi izaten dugu langileekin hitz egiteko, erlojupean aritzen direlako lanean; batzuk gustura geratuko lirateke gurekin hitz egiten. Askotan presaka ibiltzen dira leku guztietara iritsi nahirik eta lan guztiak behar bezala egiteko. Denok ezberdinak gara; behar ezberdinak ditugu eta bertako langileak saiatzen dira behar horiek, ahal den neurrian, asetzen. Behar horien arabera, gutxi gara egoitzatik at zeregin aukeratu dezakegunak. Nik heziketa bereziko diplomatura atera nuen 2007an, eta keinu-hizkuntzako ikastaroak egin nituen, beste gauza batzuen artean. Bizi-kalitatea mantentzeko eta luzatzeko, bai goizez eta baita arratsaldez ere alderdi kognitiboa eta alderdi fisikoa lantzen dira tailerretan eta gimnasioan. Jarduera hauek ez dira partaideekin denbora pasatzeko, baizik eta bi alderdi horiek mantentzeko eta, ahal bada, hobetzeko; inor ez da behartzen jarduera horietan parte hartzera. Egun jakinetan, ekintza bereziak izaten dira urteko: Gabonetan, inauterietan... Proposamen berriak beti izaten dute harrera ona. Langileen eta egoiliarren arteko bizikidetza beste egoitzetan bezalakoxea dela iruditzen zait.  Elkarrenganako errespetua eta bakoitzaren intimitatea oso garrantzitsuak dira, bai langileentzako eta baita guretzat ere. Errespetu falta ere ikusten da, baina saiatzen gara hitzen bidez gure arteko gatazkak konpontzen. Egoitza honetan borrokarik handiena janaria izaten da. Ulertzekoa da batzuk bertako janariarekin aspertzea, zeren ia ez baitira kanpora ateratzen bazkaltzera edo afaltzera. Janariren bat ez badugu gustukoa, bertako medikuarekin hitz egiten dugu eta saiatzen gara akordio batera iristen. Arazoa sortzen duen janaria, normalean, kendu egiten dute kexatu denaren menutik; izan ere, dieta bat baino gehiago daukagu. Jateko orduak berdinak dira denontzat; hala ere, ezinezkoa dugunean ordurako iristea, erizain-laguntzaileei abisatuz gero, janaria gorde egiten digute. Zerbaiten inguruko informazioa ez badakit nola bilatu, langileengana jotzen dut eta beraiek laguntzen didate informazio hori eskuratzen. Eta azkenik Iza aipatu nahi nuke, bertan dugun txakurra. Bi urte darama gurekin bizitzen eta denon ardura da. Oso gustura gaude berarekin, txakur terapeutikoa da. Nire ikuspuntutik, Izarri esker, egoitzan bizi garenok eta bertako langileek erlazio hobea dugu. Nahiz eta Iza egoitza bat izan, niretzat neure etxea da. Lorea Igartua, Iza egoitzako egoiliarra