Docutec Joseba Barandiaran: "Krisiak badu alde onik: jendea gehiago sentsibilizatu eta informatzen da" Joseba Barandiaranek azken hamaika urteotan Bilbon ekonomialari gisa dihardu. Horrez gain, hedabideetan ekonomiaren gaineko iritzi-emailea da aspalditik (Euskadi Irratia, Egunkaria, Argia, Berria...) eta iaz Argia Saria eman zioten zeregin horregatik. Bilbon bizi bada ere, legazpiarra eta bilbotarra dela esan digu; eta Legazpiko bertso-eskolan hasitako bidea ez eteteko, Bilbon ere bertso-koadrila omen dauka. Aitortu ez arren, ia ekonomian bezain fin ibiltzen da bertsotan ere. Euskal Herriko finantzen hiriburuan, Bilbon, finantza-sistemaren, gobernuen  esku-hartzeen  eta gizabanakoen aberastasunez hitz egin digu, besteak beste. Bizilagun berria, krisia. Gelditzeko etorri al da? Ez. Nik ulertzen dut krisia une bateko egoera aldaketa bat dela, nolabait gaindituko dena, baina bolada baterako gure artean izango dena. Krisia hasi egiten da, eta uneren batean ahaztu egiten dugu. Oraindik ahaztetik urrun samar gaude, baina dagoeneko barneratuta daukagu. Finantza-erakundeen krisia 2007ko abuztuan lehertu zen, baina jende arruntarentzat 2008ko irailean heldu zen. Eta orain, dagoeneko, guztiok barneratuta dugu krisian gaudela. Zer ohitura aldatu behar ditugu berarekin bizitzen ikasteko? 1996tik aurrera beti egon da lana, prekarioa eta bestelakoa, lortzeko erraztasuna. Argi dago hori amaitu egin dela. Aberats izateko modu azkarrena eta ia bakarra etxe baten jabe izatea dela uste izan da. Kultura hori dugu. Eta jende askoren helburua hori bilakatu da, gazteena-eta. Guztia etxeen prezioen araberakoa zen eta horrek zorpetze ikaragarria ekarri du. Zenbat eta gehiago zorpetu, orduan eta aberatsago bilakatzen ginela uste genuen. Baina, etxebizitzen prezioa inoiz jaitsiko ez zen totem-a bukatu egin da. Orain, lana eta esfortzua berreskuratu behar ditugu. Gaur egun jende askok joko du zuengana, ekonomialariengana... Ez pentsa. Arauen gaineko galderekin edo finantza-produktuak erosterakoan jotzen du jendeak gugana. Hala ere, egia da Hegoamerikar herrialdeetan finantza-ikuspuntutik formazio hobea dutela, egoera larriak bizi izan dituztelako. Euskal Herrian, krisia heldu zenean hasi zen jendea euriborraren gainean galdetzen. Krisiaren alde ona da jendea gehiago sentsibilizatu eta informatzen dela. Finantza-sistemaren aldeko neurriak nahikoak al dira krisia konpontzeko? Ez. Nahikoak dira finantza-sistema ez amiltzeko, baina ez du besterik bermatzen. Konponbidea ez da finantza-sistematik etorriko. Krisiaren jatorria finantzarioa da, baina horrek ez du esan nahi "errudunak" bankuak bakarrik direnik. Gizartearen joera gero eta gehiago eduki eta espekulatzea da. Horrek krisia sortaraztea dakar, ezin delako planeta mugatu batean mundu guztia aberastu. Finantza-sistemarik gabe ez litzateke gure gizarte ekonomikoa existituko. Ez gara inoiz hain gertu egon amildegitik. Sekula ez gara iraultza batetik hain gertu egon, baina ez dakit iraultzaileak ohartu diren... Askotan esan duzu krisiak barruan arriskuak eta aukerak dituela... Aukerak dira gauzak zalantzan jartzea eta ibilbidea berrikustea. Gurpil zoroan inertziarekin jotzen dugu. Krisia ez da amaiera, bide berriak aurkitzeko eten bat da. Bestalde, krisia planetarentzat nolabaiteko su-etena da. Baina garatzen ari diren herrialdeak, India, Brasil, Txina, esaterako... gure antzeko kontsumo-eredua hartu eta biderkatzen ari dira eta horren ondorioz, epe luzera, bestelako eramangarritasun-arazoak egongo dira. Zigor Aldama kazetariak esaten du ohartu behar dugula europar bakoitzeko bost txinatar daudela; gure txikitasuna barneratu behar dugula. Gobernuen esku-hartzeak eredu neoliberala gainbeheran dagoela esan nahi du? Krisi bat izan du eta eraldatu egingo da nolabait. Ez dakit norantz. Badirudi ez dagoela aukerarik. Gaur egun gure gizartean klase-borrokaren irakurketa egitea ezohikoa da; nik uste dut gizarteak orokorrean ideologia galdu duela. Orain beste arazo batzuk daude: zor publiko handiak, populazioaren zahartzea Europan, osasun-gastuak... Zenbait sindikatuk-eta esaten dute eredu ekonomikoa aldatzea dela giltza. Hori posibilista izatea al da? Gobernu batek ezin du hori bat-batean egin, enpresa eta gizabanakoen esku ere badagoelako. Oso oroimen ahula daukagu. Gure gizartea izugarri aldatu da kontsumo eta harremanetan. Seguruenik, pobretu egingo gara behar bezala egokitu ez garelako. Gaur egun, berrikuntza, ikerketa eta halakoak dira gu aberasteko aukerak, beste gauza askotan ezin dugu lehiatu. Krisian galtzaile asko dago. Zein dira irabazleak? Funtzionarioei soldata KPIaren arabera igo zaie, euriborra ikaragarri jaitsi da, hipoteka merkeagoa da, jatetxeetan ez dago ilararik, zirkulazio gutxiago dago... Bai, agian haien lehengusua langabezian egongo da, baina tira! Krisiarekin arropa konpontzaileak hobeto ibiliko dira... Batez ere etorkinak, gazteak, behin-behineko lana zutenak dira kaltetuenak. Espainian jendea kaleratzea oso merkea delako igo da hainbeste langabezia-tasa. Krisi honen aurrean zer egin dezakegu herritarrok, pasa arte itxaron behar al dugu? Beti egin daiteke zerbait, bakoitzak ikusi behar du bere eremuan zer egin dezakeen, zer daukan eskura, zer egin nahi duen. Ez dago errezeta bakarra. Batzuek txinera ikasiko dute. Nire lehengusu batek dio aberatsena ez dela gehien daukana, gutxien behar duena baizik. Gure premia ez errealak murriztea lortzen badugu, dirutza aurreztuko dugu: sakelako telefonorik eta autorik gabe bizitzea ez da munduaren bukaera. Benetan behar ditugun gauzak horrenbeste al dira? Eta, bestalde, heziketan, ikerkuntzan... gogor ekitea. Guk ditugun arazoak aberatsen arazoak dira; hemendik kanpoko errealitateak askoz okerragoak dira. Urrezko kaiola batean bizi gara, eta hemendik aurrera zilarrezkoa izan daiteke. Badirudi perspektiba hori galdu egiten dugula. Orain arteko kontsumo-mailara ez gara inoiz itzuliko, ezta? Nola neurtzen dugu kontsumo-maila? Urte hauetan eraikuntzak izan duen abiadura ez zen ona, ezta eragingarria ere eta ez itzultzea nahiko nuke. Baina oraindik ez dakigu krisiak zein proiektutan eragingo duen: zein metro, AHT edo beste ez den egingo. Ez diet politikariei entzuten halako proiekturen bat ez denik egingo esaten. Bestalde, gaur egun EAEn hiru kutxa, hiru aldundi ditugu. Eraginkortasunaren ikuspuntutik komunikabideak eta distantziak garatu diren heinean, ikuspuntu ekonomikotik ez da oso zentzuzkoa. Egokitu beharko dira, defizit publikoak ez duelako besterik egiten utziko.