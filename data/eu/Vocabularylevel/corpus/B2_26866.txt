Docutec Ikastola birtuala erosi Nafarroa Oinez festaren inguruan Sartaguda eta Lodosako ikastola finantzatzeko Interneten jarri duten gune berezia azaltzen du. Sartagudako eta Lodosako ikastoletako ikasleak hartuko dituen eraikin berria erosteko aukera eskaintzen du Nafarroa Oinezen webguneak. www.nafarroaoinez.net klikatu eta ikastola birtualean sartzen da bisitaria. Mikel Urmeneta marrazkigile iruindarrak sortu ditu ikastolaren eraikinaren irudiak. Ikastolan dena eros daiteke, eraikinaren kanpoaldeko zein barrualdeko hiru solairuetan dagoena, gelaz gela. Irudietan ageri diren giltzak klikatu eta batek atearen sarraila, ikasgelako katua, dutxa, dutxaren ura, lorea, klariona, aulkiak, liburuak... ikastola osoa eros daiteke. Gainera, poltsiko guztietarako aukerak eskaintzen ditu, 500 pezeta eta 100.000 pezeta arteko prezioa dutelako produktuek. Ikastola birtuala izan da Nafarroa Oinezen webguneko lan «neketsuena». Antolatzaileen helburua Sartagudako eta Lodosako ikastoletan diren 72 neska-mutikoentzat eginen den eraikin berria zenbat kosta den irudikatzea izan da. «Sarea erabiliz ikastola askoren laguntzarekin egiten dugula adierazi nahi dugu», azaldu du Iñaki Lasa aipatu ikastoletako zuzendariak. Nafarroa Oinezeko antolatzaileek Sartaguda eta Lodosako ikastolak txikiak diren jakitun, Internetek eskaintzen dizkien abantailak baliatu nahi dituzte ahal den euskaltzale gehienengana iristeko. Hala, webgunea informazioa zabaltzeko eta partekatzeko erabili nahi dute. Bertan ikastolako haurren iritziak edota proiektuaren berri aurki ditzake bisitariak. Izan ere, «denen adierazpenak bideratzeko aukera zabaldu nahi dugu», adierazi du Lasak. Baina hori bakarrik ez. Sarean enkante bat eta salerosketa antolatu dute. Izan ere, hainbat artista nafarrek egindako lanen enkantea zabalduko dute. Heldu den urriaren 21ean izango den festa baino aste bat lehenago irekiko da enkantea, eta festa bukatu eta beste aste batez iraunen du enkanteak. Horrezaz gain, ikastolak prestatu logoaren inguruko produktuak ere eros daitezke.  