Docutec Ni ez naiz aldatu, baina nire bizimodua bai Ikuskizun bihurtu du sukaldea. Bere-bereak dituen piper eta gatzarekin prestatu ditu 5.000 bat errezeta. Fundamentua eta umorea nahastuz, fenomeno bihurtu da Karlos Argiñano. Saltsa askotako perrexila eta bizitzari zukua ateratzen abila. Karlos Argiñano Sukaldari edo showman-a, zer zara hobea? Aurren-aurrena sukaldaria naiz. Graziosoa edo xelebrea ere banaiz, baina sukaldaritza dut lanbide.. Sukaldaria izan ez banintz, ez nintzen honaino iritsiko. Sukaldean eman ditut nire onenak. Etxetik atera gabe gainera, gure produktuak maitatuz, gure baserritarrak eta arrantzaleak maitatuz eta gure gustua mundu osora zabalduz. TVEko nazioarteko katean gehien ikusten den programa nirea da. 80 herritan ikusten da egunero nire saioa. Arzak eta biok ogitarteko irensle amorratuak izan zarete. Gaur egun ere bai? Gutxiago orain. Garai batean, bai, Juan Mari eta biok sekulako ogitarteko pila jaten genuen. Gabonetarako, ogitartekoen liburu bat aterako dugu. Azkeneko urteotan, ordea, kezkatuta nabil kiloekin. 40 urtetik aurrera urtean kilo bat hartzen da, konturatu gabe. 40 urterekin 65-67 kilo pisatzen nuen, eta, gaur egun, 55 urterekin, 80 inguruan nabil. Urtean kiolo bat. Zahartzen bakarrik ez, solomoa, lepoaldea, tripa... dena ari zaigu ateratzen. Eta ezin dut hori eraman. Ez dut puztuta zahartu nahi. Horregatik, egunero ibiltzen naiz ordu pare bat, 10-12 kilometro, eta askozaz hobeto sentitzen naiz. Aurten ez dut kilorik hartu. 50 urtetik aurrera, gainera, gero eta zailagoa da oinetako azkazalak moztea, galtzerdiak jartzea... Ispiluaren aurrean larru bizi jarri, eta tximu zahar bat ematen dut! Tximua, eta zaharra, gainera. Gorputza zaindu egin behar da. Gizentzen duena ez da janaria, sofa baizik. Eta ogitartekoak bezala gau ibiliak ere utziak dituzu? Bai, bai, oso. Ni ez naiz aldatu, baina nire bizimodua bai. Hemen, jatetxean, lan egiten nuenean, berandu bukatzen nuen, 01:00etan edo 02:00etan, eta azkeneko kopa hartzera kanpora joaten nintzen, eta edozein egunetan, ohera joaterako, 03:00ak edo 0p4:00ak izaten ziren. Orain, gaueko 22:00etan ohean nago ia egunero, goizeko 06:00etan esnatuta eta 07:00etan jaikita. Juan Mari Arzakek dio fraide bihurtzen ari naizela eta dena batera uztea ez dela ona. Kalea eta festak oso ikusiak dauzkat: makina bat kuba libre, gin-tonic eta zerbeza edan dugu. Orain, nahiago dut familiaren inguruan egon. Oraindik ere erretiratuen autobusak jatetxe parera etortzen zaizkizu? Udaberri aldera, batez ere, badira egunak 20-25 autobus iristen direnak. Ez datoz bazkaltzera edo afaltzera, Loiolara joaten direnak bezala datoz. Ezkutatuta egoten naiz askotan, beldurrez. "Nora joan da? Noiz dator?" galdezka sumatzen ditut. Eskertzekoa da, baina batzuetan nekatu egiten naiz. Kanpoan, barruan, hara eta hona ibiltzen dira argazkiak egiten. Printzearen ezkontzarako ez zintuzten deitu otordua prestatzeko? Denek bezala pagatu dut nik ere. Mari Errauskinen garaian bezala dabiltza. Ezkontza Erreala izango da, baina errealitatea beste bat da.