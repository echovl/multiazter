Docutec Zelakoak zareten! Marcelo Bijmajer-en 'Nuevas historias de hombres casados' liburuari buruzko iruzkinak ematen ditu Xabier Mendiguren Elizegi idazleak: "Eta lagunei aholkatzeko modukoa, direla gizon, direla emakume". XABIER MENDIGUREN ELIZEGI / Atal honetan, orain hurrena, idazle israeldar bat eta argentinar bat komentatu ditut; gaur, berriz, argentinar judu bat, eta bi izenondo horiek ez dira muntarik gabeko zertzeladak, biak ere oso-oso bizi eta agerian baitira Marcelo Birmajer-en obran. Hango melting pot-ean besterik ez da posible «Se quema la sinagogoa de la calle Larrea» gisako esaldiak irakurtzea, hemen liburua zabaldu orduko egin dugun bezala. Dena dela, oraingoan ez dut identitate nazional edo etnikorik aipatu nahi, identitate generozko edo sexuala baizik. Azken hamarkada pare honetako fenomeno esanguratsuenetako bat liburugintzan, emakumezkoek egindako literatura autoidentifikaziozkoa izan da; alegia, nortasun kolektiboa indartzeko eta aldarrikatzeko helburuz idatzitakoa (Espainian Cómo ser mujer y no morir en el intento hark zabaldu zuen moda, baina Bridget Jones-en zerek argi erakusten digute nazioarteko gertakaria dela). Umorez zipriztindutako fikzioa topatu ohi dugu halakoetan, kostunbrismo urbano dexenterekin eta klixera labaintzeko proportzio arriskugarriarekin. Birmajer-en liburua esandakoaren ifrentzu antzeko bat da. Ez dakit ezer egileaz, ez diot irakurri besterik, honen aurretik Historias de hombres casados bat egon zenez pentsatzekoa da arrakasta izan duela, baina ez nonbait Espainian promozionatzerainokoa, bere obra Amerikan bakarrik zabaldu baita. Etxekoak maite izanda, kanpoan rollo bila dabiltzan gizonezko modernoek protagonizatzen dituzte ipuin hauek, tonu ironikoan idatziak denak ere eta ia beti lehen pertsonan. Horrek, noski, nabarmen handitzen du egiantzekotasun-sentipena eta identifikaziorako aukera, karikatura anbiguoraino ia-ia. Irakurle gizonezkoak «holakoxeak gara» esateko baino gehiago, irakurle andrazkoei «zelakoan zareten!» esanarazteko moduan. Orain arte adierazitakoak besterik pentsaraz badezake ere, argitu dezadan oso-oso liburu ona dela aipagai dudan hau, aspaldi aurkitu dudan ipuin-bilduma original eta indartsuena: idazkera bikaina da, istorioen bilbea akatsik gabea, ñabardura psikologikoak gogoangarriak... Hitz bitan esateko: egiazko literaturak, sexuen edo beste edozein zirkunstantziaren gainetik, arimaren zolan edo dena delako barrunbe horretan sorrarazten dakien emoziozko dardara hori eragiten dizuna. Eta lagunei aholkatzeko modukoa, direla gizon, direla emakume.