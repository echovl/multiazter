Docutec Eboluzioa eta gizakia Filosofiako kongresu batean esandakoen laburpena egiten du kazetariak. Animalien eboluzioa eta gizakiarena alderatzen ditu. Adimena eta kultura dira gizakiaren ezaugarri. Bizitzari buruzko gogoetetan biologia txertatzen ikerketa emankorrak egin ditu   F.J. Ayala: «Animaliek adimena dute, baina ezin da gurearekin parekatu» V. Nazioarteko Ontologia Kongresuan hitzaldia eman zuen atzo biologo ospetsuak, eta giza izaeraren muinerainoko bidaia proposatu  Arantxa Iraola / Hernani   Biologia eta Filosofia irakaslea da Francisco J. Ayala Kaliforniako Unibertsitatean. Ospe handia du Ameriketako Estatu Batuetan, eta 1994tik 2001era Teknologia eta Zientzia adituen Komiteko taldekide izan zen Clinton presidentearen gobernuan. Biologiatik abiatuta bizitzari buruzko gogoeta egiten du, eta giza izaearen berezitasuna zertan datzan argitzen saiatzen da. Atzo Txillida-Lekun V. Nazioarteko Ontologia Kongresuari hasiera eman zion. Giza izaeraren ikuspegi eboluzionista hitzaldia eskaini zuen. Gizakia bizitzaren eboluzioaren kate luze-luze baten emaitza dela gogoratu zuen. Bizitzaren jatorriraino eraman zituen entzuleak, urrunera. «Orain 3.500 milioi urte sortu zen bizitza». Ordutik bizitzak izan duen bilakaera zoragarria izan dela esan zuen.«Milioika espezie sortu dira, ingurugiroaren itzal eta argietara egokitzeko gai izan dira, eta egokitu ezin izan direnean desagertu egin dira.» Gizakiaren sorrera bizitzaren bilakaera horretan mugarri izan zela uste du Ayalak. «Izan ere, gizakia kulturaren bitartez da gai egokitzen zaion ingurugiroa aldatzeko». Espezie berriak —gizakienak— ez zuen soilik biologiaren bidez helduko zitzaizkion aldaketen zain egon behar, gai zen ingurugiroa eraldatzeko. Adibide argiak jarri zituen. «Airea konkistatu dugu gure gorputzetan hegorik garatu gabe», azaldu zuen. «Itsasoa konkistatu dugu brankiarik eta hegatsik garatu gabe». Gaitasun horrek egin du Ayalaren ustez gizakia berezi gainerako espezieen aurrean. «Izan ere, gu ez gaude eraldaketa genetikoen zain, nahi dugun hori asmatzen dugu» Adimena, giza eboluzioan giltzarri   «Eboluzio biologikoa eta kultur eboluzioa oso gauza ezberdinak dira, ordea», zehaztu zuen. Aditzera eman zuenez kultur eboluzioaren atzean adimena dago, gizakien ezaugarririk esanguratsuena. Hori garatzeko estreinako hominidoetan aldaketa biologiko bat egon zela dio Ayalak. «Gure arbasoen garuna izugarri handitu zen, giza eboluzioan zerbait jazo zen horretarako». Adimena gizakien ezaugarri bereizgarria dela defendatu zuen atzo Ayalak. «Izan ere, animaliek adimena dute, baina inondik inora ere ezin da gurearekin parekatu». Sinboloak sortzeko ahalmena, ideiak garatzekoa, artea egitekoa, erlijioa eta etika sortzekoa... «Gizakien ezaugarri dira horiek». Heriotzak ere gizakia gainerako espezieetatik ezberdin egiten duela esan zuen. «Izan ere, animaliek ez dute heriotzaren kontzientziarik; guk, bai». Gizakiek berezko duten kultur ondarea aldaketak eragiteko orduan biologia baino askoz ere bizkorragoa dela gogoratu zuen Francisco J. Ayala irakasleak. «Heredentzia biologikoa bertikala da, belaunaldi batek hurrengoari pasatzen dio... Kultur ondarea, berriz, belaunaldi bereko kideen artean ere banatzen da, horregatik biologikoa baino askoz ere bizkorragoa da». Eta bizkor aldatzen da egun dena. Arrapaladan.