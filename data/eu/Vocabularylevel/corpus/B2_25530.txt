Docutec Gabonetan adarra jo ez diezazuten Gabonetan kontsumitzeko kontuan hartu beharreko ahokuak ematen ditu EKA, Euskal Herriko Kontsumitzaileen Antolaketa Aste gutxi batzuk baino ez dira falta gabonetarako. Laster batean jai egun handi horiek behar bezala ospatzeko, erosketak egin beharko ditugu.   Gabonetako oturuntza eta afari ederrak ez ezik, badira bestelako ohiturak ere: opariak, apaingarriak, gaupasak eta kotiloiak, besteak beste. Beste ohitura horiekin kontuz ibili behar da, kontsumo-zalekeriari bide ez emateko. Batez ere, "Dekomiso" eta "Dena 100" izeneko saltokietan erne egon beharra dago. Prezio merkeak oso erakargarriak diren arren, kalitate eta bermerik gabeko produktuak eskaintzen dizkigute askotan. Umeen jostailuak erosterakoan, onena betiko jolas-dendetara joatea da. Ez da gomendagarria Gabonetan baino irekitzen ez diren saltokietan erostea. Horrelakoetan arazorik sortuz gero, nora jo erreklamazio eske? Jostailu egokiak aukeratu   Jostailuak erosi aurretik, umeen izaerari, zaletasunei eta adinari erreparatu behar zaie. Bestela, laster umeak traste bat gehiago izango du trastez jositako gelan. Gabonetako beste ohitura zahar bat etxea apaingarriekin girotzea da. Arbola eta Jesusen jaiotzak dira apaingarririk erabilienak. Azken urteetan, modan dago benetako arbolak edo zuhaitzak erostea. Ez da aukera txarra, baldin eta zuhaitzak berriro lantzen baditugu hurrengo gabonetan erabiltzeko. Gabonetako pinua basotik ekartzea, ezta pentsatu ere! Arbola erosi egin behar da. Bigarren aukera gezurrezko arbolak erostea da. Ez dira hain politak, baina zainketa berezirik ere ez dute behar, eta gainera, epe luzera merkeagoak dira. Gainerako apaingarriak erosi beharrean, geuk egitea proposatzen dizuegu. Dirua aurrezteaz gain, primeran pasatzeko aukera izango dugu. Argiak jarriz gero, tentuz ibili behar da materialekin, hartune elektrikoekin eta isolamenduarekin. Gutxieneko segurtasuna eskaintzen ez diguten materialak baztertu egin behar dira.    