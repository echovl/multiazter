Docutec Jeloskortasunaren atzaparrak Batzuetan, mutil edo neska laguna beste pertsona bati musu ematen ikusi eta sutu egiten gara. Jeloskor gauden seinale. Zergatik gara jeloskorrak? Hamaika liburuk eta filmek hitz egin digute jeloskortasunaz. Gai klasikoa da, eta gaurkotasuna du beti, pertsonen arteko ohiko sentimendu edo emozioa delako. Nork ez du inoiz sentitu bihotzean halako ziztada maite duen pertsonak beste batekin ¿zerbait' duela susmatutakoan? Diotenez, badira jeloskorrak ez diren pertsonak. Baina gehienak jeloskorrak gara, eta sentimendu honek mendean hartzen gaituenean, susmo txarrek gure burua mailukatzen dute, nahiz eta askotan susmoak susmo huts besterik ez izan. Normala ala da? "Normala da, neurri batean. Hala ere, norbaitek bikotekidea jarraitzen duenean, bestearen telefono deiak kontrolatzen dituenean... Hori patologikoa da", dio Ainhoa Dura EHUko sexu aholkularitza bulegoko psikologoak. Ez da atsegina Muturreko kasuetara jo gabe ere, jeloskortasuna ez da sentimendu atsegina: "pertsona jeloskorrak gaizki pasatzen du. Nik inbidiarekin alderatuko nuke. Batzuek inbidia sanoaz hitz egiten dute, baina nik ez dut uste inbidia sanoa izan daitekeenik", esan digu Ainhoa Dura donostiarrak. Eta jeloskortasuna maitasuna al da? San Agustin zenaren ustez, jeloskor sentitzen ez denak ez du benetan maite. Beste batzuek ere antzeko iritzia dute: zenbat eta jeloskorrago egon, orduan eta gehiago maitatzen omen dugu. "Hori pentsatzea okerra da. Jeloskortasunak ez du maitasunaren seinale". Oso bestelako sentimenduak daude jeloskortasunaren atzean: bakarrik geratzeko beldurra, jabetasun sentimendua, segurtasun falta... "Bere buruarengan konfiantza duena ez da jeloskorra", esan du Ainhoak. Kontuz irudimenarekin - Benetako gertaerak eta zure irudimenak sortutakoak bereiztu behar dituzu. - Malgua izan behar duzu bikotekidearekin. Egun osoa non dabilen galdezka ematen baduzu... - Aholkua eskatu, eta entzun ezazu lagunek esandakoa. Gauzak beste era batera ikusten dira kanpotik begiratuta. - Azter itzazu zintzotasunez zure sentimenduak, beldurtzen zaituenaz ohartzeko. - Ez ahaztu: inork ez du errurik. Zu zara sentitzen duzunaren arduraduna, eta zu zara jarrera alda dezakeen pertsona bakarra.