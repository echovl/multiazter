Docutec Galtzear dauden herriak Etorkizun beltza dute Amazonian eta beste komunitateetatik urrun bizi diren herri indigenak atzerriko enpresen eraginez (petrolioa, gasa, egurra). Ondorioz, indigenekin batera, mende honen amaierarako oihanaren %60 desagertu egingo omen da. Bakarrik bizi diren Amazoniako komunitateen arazoak.Indigenak ohiturak galtzear daude, atzerriko enpresen eraginez; haien lurraldea bereganatzen ari dira petrolioaren, gasaren edota egurraren bila   Etorkizun beltza dute Amazonian eta beste komunitateetatik urrun bizi diren herri indigenak. Izan ere, petrolioaren, gasaren edota zuraren bila ari diren enpresek haien lurraldea bereganatu nahi dute. Guztira, hirietatik urrun eta bakarrik bizi diren komunitate indigenak 64 dira. Horietako askotan, ordea, 225 pertsona baino gutxiago bizi dira. Ondorioz, galtzeko arrisku larrian daude. Amazoniako herri indigenek bakardadea dute bizimodu. Herri horiek ez dute ia harremanik beste tribuekin eta, are gutxiago, oihana ustiatzera joan diren langileekin.Azken hamarkada hauetan, Amazoniako oihana txikitzen joan da eta, harekin batera, baita herri indigenen lurraldeak ere. Baina petrolioa, gasa, zura eta antzeko oinarrizko materialak ustiatzen jarraitu dute enpresek, indigenen lur eremuak murriztuz. Horretaz gain, gaixotasunen, haien arteko borroken edo enpresetako langileekin izandako istiluen ondorioz komunitateetako herritar kopuruak nabarmen egin du behera. Informazio urria Indigena horiei buruzko informazioa oso urria da. Dagoena inguruko herri indigenekin edota giza eskubideen aldeko taldeekin izandako harremanei esker lortu ahal izan da. Hala ere, bakarrik bizi diren indigenen komunitateekin harremanak izatea arriskutsua da maiz. Haien lurraldea edo bizimodua babesteko asmoz, arrotza hiltzera irits daitezke. Gehienak Ekuadorren, Perun, Brasilen eta Bolivian bizi dira, Amazonia oihanaren barrenean. Atzerritarrak joaten direnean haien lurraldea babesten dute edo beste leku batera joaten dira. Indigenen eskubideen aldeko erakundeen arabera, kanpotarrek eraso egingo dieten beldur dira. Batetik bestera bidaiatu behar dutenez, askotan, beste komunitate batzuekin egiten dute topo. Kasu horietan, liskar ugari izan ohi dira. Misiolariek azaldu dutenez, bi herri indigenen arteko borroka, ezkontza bidez sinatutako bake hitzarmen batekin amaitzea ohikoa izaten da. «Heriotzaren mamuak» Indigenek, bizirik irauteko osasun sistema eta janaria lortzeko sistema propioak garatu dituzte. Baina horiek ingurumenean daude oinarriturik eta hura desagertuz gero, haien ohiturak ere kolokan egongo lirateke. Ondorioz, gas eta petrolio konpainietako langile eta enpresaburuei «heriotzaren mamuak» deitzen diete, oihana suntsitzen ari direlako. Kutsadurarekin ez ezik, atzerritarrak gaixotasunekin ere lotzen dituzte, eurekin eraman baitituzte mendebaldeko hainbat gaitz. Gaixotasun horietako asko ez dira sendaezinak. Baina indigenek ezin dituzte eskuratu horiei aurre egiteko behar diren botikak. Horretaz gain, bestalde, komunitate horien sistema immunologikoa ez dago gaixotasun horien aurka egiteko prest. Komunitate askok euren eskubideak bermatu ahal izateko erakunde bereziak sortu dituzte. Horiek arduratzen dira indigenen arazoak agintariei helarazteaz eta konponbideak aurkitzeaz. Gobernu horiek (Brasil, Peru, Ekuador...) herri indigenek dituzten eskubideak onartu dituzte, kasu batzuetan. Baina ez da gauza bera gertatzen bakarrik bizi diren herriekin. Horiek ez dute euren eskubideak bermatuko dituen erakundeetan parte hartzeko aukerarik. Horren eraginez, elkarrengandik urrun bizi diren komunitateak dira kalte gehien jasan behar izaten dutenak. Baita galtzeko arrisku handiena dutenak ere. Herri horietako gehienak nekazaritza eta arrantzatik bizi ohi dira. Tagaeriak, mundutik at bizi den herri indigena Tagaeri komunitateko indigenak, Amazonian bizi diren arren, beste herrietatik erabat bananduta bizi dira. Ez dute beste tribuetako indigenekin edo atzerritarrekin inolako harremanik izan. Oso gutxi bizi dira egoera horretan. Batetik bestera joaten dira eta eurekin eramaten dute ehizatzeko beharrezko duten guztia. Norbait haien lurretara inguratzen den bakoitzean alde egin eta oihanaren barnealdean ezkutatzen dira. Hortaz, Tagaeri herri indigenaz dagoen informazioa oso urria da. Gauza bat da ziurra, talde honek etengabe egin behar duela ihes, gero eta gehiago direlako euren lurretara iristen diren atzerritarrak.Izen ugari ditu komunitate honek. Tagaeri da horietako bat. Baina, horretaz gain, auca edota hanka gorri ere deitzen diete. Komunitate honetako kideak gero eta gutxiago dira. Azken datuen arabera, 80 eta 150 indigena artean dira egun. Arrantza eta ehizatik bizi dira guztiak Amazonia arriskuan dagoela esan dute adituek Mende honen amaierarako oihanaren %60 desagertu egingo da Amazoniako oihanak dituen arriskuei buruzko ikerketa bat egin dute Brasilen. Ikerketaren hasierako datuen arabera, 50 eta 100 urte bitarteko epean Amazoniako oihana desagertu egingo da. Adituek atzo azaldu zutenez, zur industriaren eta nekazaritzaren ondorioz, mende honen amaierarako oihanaren %60 desagertu egingo da. Amazoniako Biosfera eta Atmosfera Ikertzeko Neurri Handiko Esperimentua (LBA) da dokumentuaren izena. Carlos Nobre ikerketa egin duen aditu taldeko arduradunaren esanetan, lurrak nekazaritzarako egokitu nahi dituztenean zuhaitzak erretzen dituzte eta horrek berotegi efektua areagotzen du. Basoak erretzeak, urtero, 200 eta 300 milioi tona artean karbono dioxido sortzen ditu. Gas hori bera da berotegi efektua sortzen duena. Amazoniako Biosfera eta Atmosfera Ikertzeko Neurri Handiko Esperimentua 120 proiektuk osatzen dute. Proiektu horietatik 61 bukatu dituzte jada. LBA Brasilek gidatutako nazioarteko ekimena da. Bertan, Brasilgo zein nazioarteko erakundeetako 800 ordezkarik hartu dute parte. Ordezkari horiek Brasilgo hiriburuan bildu dira hiru egunez. Bileraren helburua Amazoniako ohianaren etorkizunaren inguruan eztabaidatzea izan da. Handiena Adituen arabera, ingurumenari buruzko ikerketarik handienetariko bat da Brasilen egin dutena. Amazoniako zatirik handiena herrialde horretan dagoelako hartu dute bertako zientzialariek esperimentuaren ardura. Ikerketa 1968an hasi zuten. Ikerlariek Amazoniaren zein klima aldaketaren arteko harremana ikertzea dute helburu. Izan ere, Amazonia munduko oihanik handiena da. Beraz, Amazonia da karbono dioxido gehien xurgatzen eta oxigeno gehien sortzen duen basoa. Ikertzaileen ustez, baso-soiltzeak eragin nabarmena du klima aldaketan. Brasilgo Gobernuaren parte-hartzea oso garrantzitsa dela nabarmendua dute zientzialariek. Flavio Luizao LBAko kideak azaldu duenez, Brasilek baso-soiltzea geldiarazten badu, karbono dioxidoak eragiten duen kaltea ere murriztu ahal izango da. Iaz, adibidez, 25.000 kilometro karratu suntsitu zituzten. Ikertzaileek lanean jarraitzen dute oraindik. 59 proiektu geratzen dira betetzeke. LBAko ikertzaileek 2006. urterako amaitu nahi dituzte proiektu guztiak. Ikertu beharreko gaiak hainbat arlotakoak direla-eta, alor bakoitzeko proiektu bat abiaraztea erabaki dute ikertzaileek. Horietako bat da Amazoniako oihanak ingurumenean duen eragina aztertzea helburu duen egitasmoa.