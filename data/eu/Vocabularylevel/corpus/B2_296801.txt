Docutec Txina, aukera ala mehatxu? Urte batzuk badaramatzat harremanetan Txinan negozioa egin nahi duten enpresariekin. Zalantzarik ez, herrialde hau da XXI. mendeko merkaturik erakargarriena, eta, gainera, munduko fabrika bihurtu da. Etorkizun ez oso urrunean, munduko lehen indar ekonomikoa izango da. Baina Txinaren oldarraldiak eragin handia du beste herrialdeengan. Eta gu ere bete-betean harrapatu gaitu. Jadanik ez dago bestaldera begiratzeko aitzakiarik; Txina erronka da hemen, gaur bertan; aukera batzuentzat, mehatxua besteentzat. Horixe da, hain zuzen ere, enpresariekin izandako elkarrizketatan agertzen den galderatako bat: Zer punturaino da Txina aukera eta norentzat da mehatxua? Dudarik ez dago, erantzuna konplexua da oso, eta ikuspuntuaren araberakoa izango da, baina elkarrizketatuengan soma daitezke zenbait ideia amankomunak: 1.-Txina aukera ona da enpresen ikuspegitik, baina horrek ez du derrigorrez esan nahi ona denik gure gizartearentzat. Ona izan daiteke mozkinak handitzeko aukera duten agintari ekonomikoentzat. Txinaren konpetentzia jartzen da aitzaki enpresak herrialde txiroagoetara eramateko, "lehiatzen jarraitu ahal izateko". Ez da, ordea, gure produktibitatea handitzeko aukera aztertzen. Enpresariak ez dira inozoak. Beraientzat Txina pagotxa da, nahiz eta batek baino gehiagok muturreko handi samarra hartu, herrialdea arrotza zaielako erabat. Beharrezkoa den ezagutza mailarekin joan behar da Txinara, bestela lotsagarri gelditzeko arrisku handia dago. 2.-Txina mehatxua da Mendebaldearen ongizate sistemarentzat. Txinarekin lehiatu ahal izateko ongi prestatutako gazteria behar da (eta horretan ere txinatarrak nagusituko zaizkigu), produktiboa (Europako eskasenetakoak gara), eta gauzak egiteko gogoa duena. Txinari aurre egin ahal izateko enpresariek erabiltzen dituzten bi kontzeptu ohikoenak dira berritzea eta balio erantsia sortzea. Haatik, beraiek onartzen dute gure herriko ETEak (enpresa txiki eta ertainak) desabantailan daudela bi alor horietan ere. Euskal Herriko I+D-a barregarria da beste herrialde batzuen aldean. 3.-Behar bezala prestatzen gara, edo txinatarrek benetan irentsiko gaituzte; nahiz eta, jende askok pentsatzen duenaren kontra, ez gaituzten inbadituko. Izan ere, gero eta gehiago dira jatorriko herrira itzutzea erabakitzen duten txinatarrak, maila askotan, Europa zaharra baino askoz hobeto dagoelako. Gainera, ezin dugu ahaztu Alemania edota Frantzia gu baino askoz hobeto daude prestatuta, guk baino askoz esperientzia gehiago dutela merkatu eta fabrika erraldoi hartan. Egiten ari garen elkarrizketak ideia hauek osatzeko lagungarriak izango direla espero dut. Bitartean, zuen iritziak hemen bertan plazaratzeko gonbitea luzatzen dizuet. Norbaiti bururatzen al zaio modurik gure Euskal Herria maitea berpizteko eta etorkizunerako prestatzeko?