Docutec Aniztasunaren aldeko apustua Gaur egun, gero eta gizarte plural eta globalizatuagoan bizi gara, mugikortasuna eta migrazioak gero eta sarriagoak dira. Inmigrazioaren fenomenoak erreakzioa sortzen du sarritan lehen mundua osatzen duten gizarteetan, arrazakeria eta xenofobia bezalako jarrerekin. Egoera horri aurre egiteko errespetuan, tolerantzia aktiboan, elkartasunean eta antzeko baloreetan oinarritutako hezkuntzaren bidez hezi behar dira haurrak. Euskal Herria migrazio-mugimendu handiak izan dituen herria da. Euskal herritar askok Ameriketara emigratu ondoren, industrializazio handia izan zuen XX. mendean, eta eskulan berria behar izan zuen. Honela, etorkin asko etorri ziren Espainiako Estatuko gainerako nekazaritza guneetatik. Andaluzia, Extremadura, Galizia eta Gaztelatik etorritako jendea gerturatu zen, batez ere. Egungo migrazio-fenomenoa, ordea, berria da. Euskal Herriko Autonomia Erkidegoko hiru lurraldeetako etorkinak biztanleriaren %2 dira eta Espainiako estatuko beste leku batzuetan, berriz, %8 inguru. Nolanahi ere, biztanle-kopuru hori handitzen ari da eta kanpotik etorritako ikasle-kopuruak nabarmen egin du gora azken urteotan. Etorkinak hartzen dituen lurralde bihurtu da EAE. Latinoamerikatik, Magrebetik, Europako Ekialdetik nahiz Saharatik beherako Afrikatik etorritakoak dira, besteak beste. Egoera horrek familia etorkinen haurren hezkuntza-arreta eta helduentzako prestakuntza-ekintzak antolatzera behartu ditu hezkuntza arduradunak, zenbait migrazio-mugimendu azpian gabezia sozial eta ekonomiko larriak daudela kontuan hartu behar baita. Ikasle etorkinen bilakaera2000-2001 ikasturtean, guztira %40,3 egin zuen gora ikasle etorkinen kopuruak, 2001-2002an, %40,2 eta 2002-2003an, %43,82 aurreko urteekin alderatuz gero. Gainera, ehuneko horiek egunetik egunera aldatuz doaz eta gero eta ikasle etorkin gehiago ari dira sartzen euskal hezkuntza-sisteman. Gainera, ziurtzat jotzen da hazkundea mantendu edo bizkortu egingo dela datozen urteetan. Oinarrizko printzipioakHoni guztiari erantzun nahian, Ikasle etorkinak artatzeko programa jarri du martxan Eusko Jaurlaritzako Hezkuntza Sailak eta hauek dira kontuan hartzen dituen printzipio nagusiak: Integrazio-printzipioa, berdintasun-printzipioa, interkulturalitatearen printzipioa, kalitatearen printzipioa, hezkuntza-beharrak eta behar linguistikoak. Azken hauei dagokienez, zera azpimarratu nahi da: hizkuntza ezinbesteko tresna da pertsonen arteko harremanetarako, gizartean integratzeko eta ikaskuntzarako. Hori horrela, ikasle etorkinen hizkuntza-ikaskuntza beharrei erantzun egin behar zaie eskola-atzerapenik gerta ez dadin. EAEn bi hizkuntza ofizial daude eta hezkuntza-sistema elebiduna da. Egoera soziolinguistikoa diglosikoa da eta hizkuntza menderatzailea, berriz, gaztelania. Euskal Hezkuntza-sistemaren helburuetako bat hauxe da: derrigorrezko irakaskuntzaren amaieran, ikasle guztiek bizitza praktikoan moldatzeko eta euren ikasketak bi hizkuntzetako edozeinetan jarraitzeko moduko gaitasuna izatea. Prozesu egokia bermatuz gero, bi hizkuntzak ikasteko gai izan behar dute ikasle guztiek, kontrakorik justifikatzen duen arrazoi pertsonalik ez badago, behintzat. Euskal gizartean integratu nahi dutenentzat, bi hizkuntzak ikastea eskubidea izateaz gain, beharrezkoa ere bada, gizarteko kide izateko eta hala sentitzeko eta gizartean nahiz lan-munduan integratzeko aukerak gehitzeko. Horregatik bideratu dira hainbat erakundetatik, besteak beste, etorkin helduentzako euskara-ikastaroak hainbat euskaltegitan apirilean eta irailean eta etorkinentzako material bereziak (Aisa izenekoak). Zuzenketa-orria Hona hemen guk jaso ditugun moldeak: Nabarmen egin du gora Handitzen ari da Gero eta gehiago dira Egin zuen gora Hazkundea bizkortu egingo da