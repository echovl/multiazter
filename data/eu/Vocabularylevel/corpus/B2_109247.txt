Docutec Perretxikoak eta onddoak: basoan sartzeko aitzakia polita Zaletasun errotua da gurean perretxikoak eta onddoak basoan biltzea. Eta udazkena da, noski, urte sasoirik emankorrena bilketa horretan. Horregatik, udazkenean milaka zalek dute aitzakia basora irteteko, perretxiko eta onddoen bila. Esan bezala, onddo eta perretxiko gehientsuak uda amaiera aldean pixkanaka agertzen dira, ekaitz batetik besterako tartean baina, udazkena gerturatu ahala, haien kalitatea eta kopurua gehitu egiten da. Sasoia euritsua denean eta izozteak aurreratzen ez badira, zelai eta basoak paradisu bihurtzen zaizkio onddoen zaleari. Era guztietako jendea liluratzen du perretxikoak biltzeak, ale bakanen peskizan dabilen teoria zale petotik hasita, lagunartean perretxiko-mota bakarra afaltzea baizik nahi ez duen zaletura arte. Baina, 'benetako' perretxiko-biltzaile batek ez du argi eta garbi adieraziko non, zehatz-mehatz hartu dituen: handik gora joanda, erreka-zulo inguru hartara jaitsiz gero. Sekula ez halako zuhaitz-ipurdian. Nolanahi ere, jarduera honetan zuhurtziak nagusi izan behar du, bai ingurunea errespetatzeko unean, baita ezagutzen ez dugun alea jateari uko egitean ere. Eskarmentu handirik ez baduzu, oso seguru jokatu behar duzu, eta beti eskarmentu handiagoa duen beste norbaiti galdetu eta egiaztatu zuk hartutakoak jangarriak direla. Bidean aurkitzen diren aleak ezagutzea eskarmentu eta ikasketen ondorio da, derrigorrez, izan ere, esku-libururik hoberena eramatea ere ez baita izaten askotan da aski espezieak identifikatzeko. Horregatik, hona hemen gogoan hartu behar dituzun hainbat gomendio: - Perretxikoa ezaguna ez baduzu, ez bildu. - Bildu baldin baduzu, baina espezieaz seguru-seguru ez bazaude, ez jan. - Errepide, lorategi publiko, meategi, galdategi, aireportu eta erraustegien aldamenean agertzen diren perretxikoek metal astunak (beruna, merkurioa, kadmioa eta antzekoak) edukitzen dituzte. Jasotzen errazak badira ere, hobe dugu horrelakorik ez biltzea: toxiko izan daitezke eta, garbituta ere, toxikotasun hori ez diegu kenduko. - Perretxiko bat aurkitzen duzunean, bilatu espezie horretako beste ale batzuk inguruetan; jaso helduak, baztertu zaharrak eta gazteak. Zaharra platerean ez da behar bezain goxoa izango eta gazteak, berriz, bere habitatean hazi eta ugalketa-zikloa osatu behar du. - Baliatuko duzun kopurua baizik ez jaso. Aholku hau ekologikoa bezain praktikoa da: perretxikoa oso elikagai galkorra da; horietako batzuek izozteko balio duten arren, ahogozagarritasuna dezente galtzen du horrela. Horrez gainera, espezie bera denbora-tarte laburretan ez jatea aholkatzen dute adituek: tolerantzia tolerantziarik eza bihur daiteke, digestioa astun gertatu edo, agian, organismoa ez da gauza izango digestioa egiteko. - Ez kontsumitu ale guztiak: utzi baten bat, toxi-infekziorik gertatzen bada, erreferentzia izateko. Erne, oso erne ibili!Jatun batetik bestera perretxiko edo onddo berak eragin desberdinak izan ditzake. Perretxikoaren digestioan pisuak, osasun-egoerak eta adinak, esate baterako eragiten dute. Gibelean, giltzurrunetan edo digestio-aparatuan arazoak dituzten pertsonek, adibidez, zuhur-zuhur jokatu behar dute. Hala ere, jan eta inolako gorabeherarik sumatuz gero, hoberena jandako perretxikoen laginak hartuta ospitalera joatea da. Perretxikoa jan denetik sei ordura sintomak agertzen dituzten toxikazioak larri-larritzat jotzen dituzte adituek: oka egitea, beherakoa, kolikoa, karranpak, hipotermia, hipogluzemia, izerdi asko, aluzinazioak, zorabioak, bertigoa, goragalea, takikardia edota depresioa dira agerpen ohikoenak. Perretxikorik ezagunenak Amanitak. Genero horretakoa da Amanita caesarea, gorringo edo kuletoa: bost sardexkako perretxikoa, bikaina, zesarren jakia behinola eta, dudarik gabe, denetan balio gastronomiko gorenekoa. Haritz eta gaztainen azpietan bil daitezke eta ahogozagarriak, leunak eta gurintsuak dira. Dena den, familia horretan bertan perretxikorik arriskutsuen eta hilgarrienetako batzuk daude, hala nola Amanita phalloide-a. Onddoak. Familiarik erakargarrienetako bat da, onddo hilgarririk edo oso toxikorik ez baitago. Ugariak izaten dira, ezagutzen eta jasotzen oso errazak. Bikainak dira edulis, pinicola, reticulatus, castaneus eta aereus onddoak, denek ere zapore paregabea eta delikatua dutelako. Txokolate edo tabako koloreko txapela, ukitu jelatinatsua eta zapore dotorea dituzte bere-berezko ezaugarri. Txanpinoia. Denetan ezagunena. Mamitsua, sukaldean hobezina da, baita gordinik ere. Gehien kontsumitzen den espeziea artifizialki landatutakoa bada ere, mendian biltzen dena zoragarria eta delikatua da. Lama ilunegiak dituzten aleak baztertu behar dira beti, perretxiko toxiko batekin nahas daitezke eta. Zizahoria. Perretxiko-mota hau nahiko preziatua da. Hori-laranja da kolorez eta mami sendokoa; egospen luze samarra eskatzen du. Biziki perretxiko kosmopolita delarik -bost kontinenteetan ugaltzen baita- zizahoria da basoko perretxikoetan komertzializatuena. Karraspina. Udaberriko perretxiko hau urte osoan ere dastatzen da, lehorturik. Lurrintsu bikaina, belardietan, erreka ertzetan eta suak harturiko basoetan ugaltzen da. Ez da gordinik jan behar, toxiko gertatzen baita horrela. Esnegorria. Perretxikorik herritarrena inon, laranja koloreko txapelean orban berdeak dauzka eta pinudietan biltzen da beti. Zapore sakon eta zuntz-ukituak prestaketa askotan mesedegarri gertatzen dira. Makal-ziza. Mami sendo eta kalitate onekoa da gaztetan, baina zahartzean gogor samarra. Jakiteko datua: makalaren parasitoa delarik, arbola osoa galdu egin dezake. Gardu-ziza. Zapore fineko perretxiko hegoaldetar hau Nafarroa eta Araban ezagutzen da eta hondar lurretan garduen tartean ugaltzen da. Pleurotus ostreatus espeziea askotan gardu-ziza bezala iruzurrez saltzen bada ere, ez du bestearekin zerikusirik, kalitateaz ari garela. Ahizpa itsusia da, inondik inora. Gibelurdina. Euskal Herrian biziki preziatua mami sendokoa eta zapore leun eta atseginekoa delako. Ezaugarri horiei esker, gisatu eta errekietan paregabeko bihurtu da. Marasmio jangarria. Goxo-goxoa baina mami urrikoa, galera handia baitu hanka gogorra botatzea. Onddo usaina du eta belazeetako ilunguneetan biltzen da.  