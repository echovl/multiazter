Docutec Akuakulturan kalitatearen alde Mutrikuko Institutuak iazko urrian abiatu zuen akuakultura zikloko lehen ikasturtea, arrainen hazkuntzan eta haztegietan trebatutako teknikariak sortzeko Euskal Herriko ikasketa aitzindaria. IMANOL GARATE / (Mutrikuko akuakultura zikloko irakaslea)  Mutrikuko Institutuak 1992an abiatu zuen akuakultura zikloa sortzeko proiektua, baina orduan ez zuen behar besteko babesik lortu. Duela bost urte, ordea, Udalaren laguntzarekin, serio ekin zion asmoari eta aurtengoa du lehen ikasturtea. Imanol Garate biologoa (Zumaia, 1964) da gidarietako bat. Iritsi garenean ur biltegietako ura aldatzen harrapatu dugu. Bukatu dugunean mahaian eseri da, taldean txangurruak jatera. Noiztik duzu arrainekiko eta akuakulturarako zaletasuna? Berez, kostaldeko jende askok sentitzen dugu erakarpena itsasoarekiko. Beti erakarri nau. Ez duzu itsas biologia ikasi, ordea. Ez, biologia ikasi nuen, botanika. Iñaxio Manterola lankidea ere biologoa da. Neurri handi batean autodidaktak gara. Nik proiektua gorpuzten joan den neurrian ikasi dut akuakultura. Urrian hasi zen ikasturtea. Analisia? Oso ona. Arazorik? Daukagun muga nagusia instalazioen obren atzerapena da: laborategia, ur biltegien gela, ur araztegia... Ondorioz, instalazioak inprobisatu egin ditugu. Onena? Zalantzarik gabe, ikasleak eta Mutrikuko arrantzaleak. Ikastaldea 14 ikasle dituzte funtsezkoa da zikloaren martxan. Bestalde, herriko arrantzaleekin harreman estua dugu. Itsasotik bertatik deitzen digute: «Aizue, arrautzak dituen abakando bat harrapatu dugu. Nahi al duzue?». Zer ikasten du ikasleak akuakultura zikloan? Akuakultura instalazio bat diseinatu, martxan jarri eta mantentzen. Horretarako lau modulu ditugu lehen mailan: produkzio prozesuen antolaketa akuakulturan, arrainen hazkuntza, moluskuen hazkuntza eta hazkuntza osagarriak (planktona nola sortu, arrainak elikatzeko janari bizia nola egin). Beste bi modulu ditugu bigarren mailan: oskoldunen hazkuntza eta proiektua. Akuakultura erakusteaz gain, ikerketa ere egingo al duzue? Nahi dugu. Akuakultura itsasoko Neolito garaia da, orain hasi gara itsasoa lantzen. Lehorrean, aldiz, untxi bat jaten dugunean ez dugu pentsatu ere egiten ea haztegikoa edo basatia den. Ikerketa nahitaezkoa da, ikasketa prozesuan bertan hutsune ugari baitaude. Oraindik inork ez du lortu teknika egokia otarrainen arrautzetatik otarrainak jaioarazteko. Gu saiatuko gara. Zer ikertu nahi duzue? Hiru ikerketa lerro planteatu ditugu: elikadura, espezie berriak eta instalazioak. Horiez gain, zenbait espezie birpopulatzeko aukera aztertu beharko litzateke eta horretarako beharrezkoa da ikertzea: teknikak, lekuak... Hori guztia landu gabe dago. Elikadura aipatu duzu. Zer jaten dute haztegietako arrainek? Pentsua. Zerekin egiten da? Arrainekin egindako irinarekin. Giza elikadurarako erabiltzen ez diren arrainekin egiten da irina. Ekologista batzuek esaten dute akuakultura ez dela bideragarria, beti arrantzatu beharko delako arraina akuakulturako arrainei jaten emateko. Berez, ez da horrela: arrantzatzen den arrain guztia ez da erabiltzen kontsumorako, asko alferrik galtzen da, jaso egiten da edo soberakina da. Akuakulturako arrainentzako pentsua arrain horiekin egiten da. Elikaduran ikertzea akuakulturako arrainen kalitatea hobetzea da beti: zenbat eta elikagai hobeak eman, arrainaren kalitatea hobea da. Espezie berriak ikertu nahi dituzue. Esaterako? Bisigua. Euskal Herriko jende askok barre egiten du bisigua haztegietan sortzeko aukera aipatzen denean, baina Galizian egiten dute. Bisigua asko estimatzen da Euskal Herrian. Gainera, Kantauri itsasoan oso gutxi daude. Horregatik, aukera interesgarria da. Instalazioena da hirugarren ikerketa lerroa. Posible al da Kantauri itsasoan arrainak hazteko kaiolak jartzea? Kantauri itsasoa oso zakarra da, baina bost metroko sakoneratik behera ez da olatuen eragina nabaritzen. Kaiola hondoratuta jar daiteke, bost metroko sakoneran hasi eta 25 metrora arte. Cadizen (Andaluzia, Espainia) Ozeano Atlantikoan jarritako kaioletan hazten dituzte bisiguak eta urraburuak. Arrain pelagikoak, igerilariak, izanez gero, ez dago arazorik. Kaiolarik probatuko al duzue Kantauri itsasoan? Gustatuko litzaiguke, baina horretarako erakundeen inplikazioa eta diru laguntzak behar ditugu. Andaluzian ekologistek protestak egin dituzte kaiolen kontra, kaiolen azpian arrainen hondakinak pilatzen ari direlako. Hori da kaiolen arazoetako bat, ingurumenean duten eragina. Orain artean kaiolak itsaso geldietan jarri dira batez ere eta hondakinak hondoan pilatzen dira, ez dira zabaltzen. Itsasoa zenbat eta mugituagoa izan, zailagoa da hondakinak pilatzea. Egoera konpontzeko neurriak hartu beharko lituzkete: hondakinak jasotzeko, ez sortzeko, disolbatzeko... Mutrikuko institutuak akuakultura zikloa sortu du, baina akuakultura sektore arrotza eta ahula da Euskal Herrian. Amuarrainak hazten dituzten enpresa dezente daude, Nafarroan batez ere. Itsasoko akuakultura egiten dutenak, berriz, bi bakarrik, Gipuzkoan: biek erreboiloak hazten dituzte, batek Igeldon (Donostia) eta besteak Getarian. Aingirak hazten dituen enpresa bat ere badago Aginagan (Usurbil). Ikastetxea gara eta teknikariak sortu nahi ditugu; baina sektorean eragin nahi dugu, akuakultura sektorea garatzen laguntzeko. Euskal Herriak akuakultura eredu propioa behar duela esan izan duzu. Nolakoa? Akuakulturak lekuan lekuko baldintzetara egokitu behar du: ingurune fisikoa, kontsumo ohiturak... Guk ezin dugu Galiziako edo Andaluziako akuakultura egin. Euskal Herrian bi abantaila ditugu: aurrerapen teknologiko onak ditugula eta kalitatearen garrantzia oso barneratua dugula. Euskal Herrian ezin da kantitatearen aldeko apustua egin, kalitatearen aldekoa baizik. Horregatik, jendeak estimatzen dituen espezieak aztertu behar dira: bisigua, mihi-arraina... Alde handia al dago haztegietan eta itsasoan edo ibaietan hazitako arrainen kalitatearen artean? Nik uste dut jendeak ez dituela bereizten, haztegietakoa asko hobetu delako. Erreboiloaren kasuan, alde handia dago duela hamar urte haztegietatik ateratzen ziren erreboiloen eta gaur egun ateratzen direnen artean. Izugarri hobetu da. Zergatik? Elikaduragatik. Ezberdintasuna ez da haztegikoa edo basatia izatea, izan duen elikadura baizik. Aurreiritzi asko daude, ordea, hazkuntzako arrainaren kontra, ezta? Niri grazia egiten didate. Gaur egun ia ez dugu jaten animalia basatien haragirik. Ia dena gizakiek hazitako animaliena da. Aurreiritzi asko daude. Oilaskoaren kasuan bere hazkunde prozesua izugarri murriztu da etxaldeetan. Haztegi batean zer neurritan azkartzen da arrainen hazkunde prozesua? Gaur egun ez da lortu arrainen hazkunde prozesua oilaskoenen proportzioan murriztea. Egia da haztegietan itsasoan baino azkarrago hazten direla, baina ez dago lehorreko espezien artean dauden aldeak. Aintzat hartu behar da arrainak ez direla abiadura berean hazten itsaso batzuetan eta besteetan: erreboiloa, esaterako, azkarrago hazten da Euskal Herrian Galizian baino, ura epelagoa baita. Batzuek arrainak ahalik eta azkarren produzitu nahi dituzte eta hori etorkizunean posible izango da. Mentalitate kontua da. Akuakultura teknika bat da, baina etika pertsonena da. ***Kazetaria: Jakes Goikoetxea  