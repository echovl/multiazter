Docutec Vudu neska Iritzi artikulu laburra. Bizitza eta maitasunaren inguruko sentimenduak azaltzeko tatuajearen metafora erabiltzen du. KOLDO ALMANDOZ/ Bizkarra ematen didan neskak ilea motots batean du jasoa, eta kamiseta eta ilearen artean dagoen lepo eremu gozagarrian, bihotz gorri bat du tatuaturik. Bi ezpataz iltzaturiko bihotz gorri bat. Tatuajeari begira geratu natzaio. Bereziak dira tatuajeak. Tatuaje bakoitzak istorio bat kontatzen du. Gure gorputzeko orbain bakoitza izan daiteke ipuin baten abiapuntu edo amaiera. Nahiz eta daramanak jakin ez. Nire ustez, tatuaje bat duenari ez zaio inoiz galdetu behar tatuajea zergatik egin duen. Azaldu nahi badu, egingo du. Eta tatuajearen zergatia azaltzen ez duenean, azalean barneraturiko tintak bere kasa hitz egiteko gaitasuna du. Bi ezpataz gurutzatutako bihotz gorria. Tim Burton zinegilearen poema bat oroitarazi dit. Vudu neska du izena eta trapuz eginiko neska baten maldizioa kontatzen digu. Neskak, bere trapu gorputzean gorriz margoturik duen bihotzean, orratzak ditu iltzaturik. Iltze bat izan duen nobio bakoitzeko. Eta maitale ohi bat hurbiltzen zaion bakoitzean, hari dagokion orratza bihotzean apur bat barneratu eta min ematen dio...Vudu neska... Guztiok barnean dugun trapuzko bihotza. Nire alboko bi neskek ere, bizkarra ematen didan neskaren tatuajeari erreparatu diote. —Nik ez nuke sekula tatuajerik egingo... bizitza osorako da —esan du nesketako batek. Iraunkortasuna. Iraunkortasunik gabe ez legoke tatuajerik. Makillaje apaingarriak lirateke. Bizitza osorako. Damuaren beldurra. Ez da egia. Ezer ez da bizitza osorako, bizitza bera, betirako ez delako.  