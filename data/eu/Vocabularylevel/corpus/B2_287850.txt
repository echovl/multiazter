Docutec Ongi etorri Photomuseumera! Photomuseuma-Euskal Argazki Museoa Zarautzen dago. 1993az geroztik arte eta teknika fotografikoaren erakusketa zabala eskaini du, baita argazki-kamara bilduma oparoa, antzinako dagerrotipoak eta garai nahiz joera guztietako argazki artistikoak ere. Photomuseumak, halaber, argazkigintzan ospetsu diren artisten aldizkako erakusketak antolatzen ditu. Eta honezaz gain, liburutegi eta hemeroteka garrantzitsuak ditu, eta baita ikastetxe, elkarte eta taldeei zuzendutako pedagogi zerbitzua ere. Berrikuntzak egin ondoren, Photomuseuma hazita datorkigu. Argazkigintzaren nondik norakoa zertan izan den ezagutzeko aukera aparta eskaintzen du Zarauzko Photomuseumak. Esan bezala, 1993an ireki zituen ateak egitasmo honek Villa Manuela eraikinean, hirugarren, laugarren eta bosgarren solairuetan ireki ere. Gaur egun, ordea, eraikin osora hedaturik dugu museoa, txikia geratzen baitzen erakutsi beharrekoa erakusteko. Horretarako, eraikinean berrikuntza ugari egin dituzte eta etxe osoa egokitu. Urte t'erdi iraun duten berrikuntza-lanetan hezetasuna eta beroa saihesteko moldaketa handiak egin dituzte. Izan ere, bi eragile hauek kalte handia sortzen baitie argazkiei eta beren bizi-iraupenean eragina dute. Hori dela eta, leihoak itxi eta eraikinaren hormen artean 75 zentimetroko tartea ipini dute. Leopoldo Zugazaren, museoaren arduradunaren, esanetan "horrek barnean beti paretak hotzak egotea ahalbidetzen du eta hezetasuna eta beroa ekiditen ditu". Eraikuntzak eraikuntza, museoaren balioa, ordea, edukian datza. Dagerrotipotik eta kamara ilunetik egungo kamara digitalerako ibilbidea 1839an Lóuis Jacques Daguerre euskal jatorriko asmatzaileak argazkigintzaren historian mugarri bat ezarri zuen tresna eman zuen ezagutzera: dagerrotipoa. Ordutik hona hainbat berrikuntza izan dira eta Photomuseumean garai hartako dagerrotipotik eta kamara ilunetik hasita egungo kamera digitaletarainoko ibilbide didaktikoa dago ikusgai: "Hona etortzen direnei argazkigintzaren ikuspegi zabala eskaini nahi diegu. Helburu horrekin, 150 urtetako historia laburtzen duen bilduma iraunkorra osatu dugu, kronologikoki egituratzen dena. Kamara ilunetik abiatuta, argazkigintzak urteetan zehar izan dituen aldaketa teknikoak eta horren aplikazioak erakutsi nahi ditugu" azpimarratu du arduradunak. Museoak lau solairu ditu eta ibilbidea goitik behera egiteko pentsatua dago.   ¿Goitik hasita, liburutegia dago, non bertara hurbiltzen direnek 4.500 liburuz eta aldizkariz osatutako dokumentazio-bilduma eskura dutela, ikertzeko eta aztertzeko aukera izango duten. Izan ere, berezkoak baititu museoak hiru helburu hauek: argazki artearen ikerkuntza, dokumentazioa eta zabalkundea. "Orain hogeita hamar urte ez zegoen argazkigintzako argitalpenik, baina azken urte hauetan asko ugaritu dira eta kalitate oso onekoak kaleratzen dira" dio Photomuseumeko arduradunak liburutegiari buruz. Eginkizun honetarako arduradunek harreman zuzena dute atzerriko zein Euskal Herriko hainbat erakunde eta zentrorekin, hala nola, Mexikoko Unibertsitatea, Suitzako Argazkigintza Museoa, Caracas-eko Argazkigintza Zentroa, Alemaniako Goethe Institutua eta Deustuko Unibertsitatea. Horiekin guztiekin, argitalpenak zein erakusketak trukatzen dituzte. ¿Bisitariak hirugarren solairuan argazkigintzaren inguruko teknika desberdinak aurkituko ditu: dagerrotipoak, ferrotipoak, kalotipoak, zianotipoak, kamerarik gabe eginiko irudiak, argazki handituak... Batetik eta esan bezala, teknikari lotutako tresnak eta argazkiak, eta bestetik, kamara-mota desberdinak: kamara ilunetik hasita digitalerainoko argazkigintzaren laginez osatutako ibilbidea. ¿ Bigarren solairuan generoari dagokiona aurki daiteke: erretratuak, paisaiak, natura hila, abstrakzioa, manipulazioa... ¿Lehenengo solairuan, aldiz, argazkigintzaren erabilerei eskainia dago. Bertan, argazkilaritzak zientziarekin, arkitekturarekin edota kazetaritzarekin izan duen harremanen adibide ugari aurki daitezke. Kazetaritza-argazkilaritza atalean, esaterako, hormetan zintzilik dauden argazkiekin batera, hainbat prentsa-argazki biltzen dituen bideoa eskaintzen dute. Euskal Herriko Informatzaile Grafikoen elkarteko 35 kideren argazkiak ikus daitezke bideoan, horietako asko munduko egunkari ospetsuenetan portadan agertu izan direnak. ¿Beheko solairua aldizko erakusketarako egokitu da. Erakusketa hauek gai baten ingurukoak izan ohi dira. "Gaiei dagokienean, aniztasun handia dago. Hainbat gairi eutsi diegu orain arte: kazetaritza argazkigintzari, argazkigintza esperimentalari, erreportaje fotografikoei, argazkigintza zientifikoari... Egileak, jatorri ezberdinekoak izan ohi dira: alemaniarrak, finlandiarrak... Jatorriari baino bildumaren baloreari erreparatzen diogu" azpimarratu du Leopoldok. Museoa ireki zenetik, ehun eta hogeita hamarretik gora erakusketa aurkeztu dira, argazkia artearen zabalkuntza lanaren erakusgarri. Photomuseuma zabaldu zenetik, hainbat eta hainbat argazkilari garaikide garrantzitsuren lanak ikusi ahal izan dira bertan: azkena, abenduan bertan, Distantzia eta Hurbiltasuna izenekoa. Egile desberdinen eskutik etorritako lanak ikusi ahal izan dira paretetan zintzilik, hala nola, Hilla eta Bernd Becher, Andreas Guersky, Candida Höfer eta Axel Hutte-renak. Photomuseumak era berean, Zarauzko zenbait lekutan urtero aldi bereko erakusketak eskaintzen ditu, hamabi urtez "Bilera" deituriko jardunaldiak antolatu ditu eta Archivos de la Fotografía izeneko aldizkari bat, zenbait erakusketa-foileto eta erakusketen bisita-gidak ere argitaratu ditu. Eta hau gutxi ez balitz, Argazkigintzaren historiari buruzko lehenengo biltzarra ospatu berria du abenduan, argazkigintza-artearen eta teknikaren hedapena eta ikerketa ardatz harturik. Euskal Argazki Museoa San Ignacio kalea, 11-3.a (Villa Manuela) Zarautz-20800 943-13.09.06 Bisita gidatuak: Aldez aurretik eskatu behar dira Ordutegia: Asteartetik igandera: 10:00-13:00 eta 16:00-20:00  