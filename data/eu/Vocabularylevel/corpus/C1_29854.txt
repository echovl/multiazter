Docutec Trafiko istripuengatiko indemnizazioak Ezbeharra, biktima eta guzti, gertatu ondoren egiten diren protokolo ugari eta korapilotsuetako bat da indemnizazioa kobratzeari dagokiona . Erreportaje honetan, istripuko biktimaren eskubideak eta egin beharreko urratsak azaltzen dituzte. Pazientzia eta idatzizko frogak, funtsezkoak Ezbeharra, biktima eta guzti, gertatu ondoren egiten diren protokolo ugari eta korapilotsuetako bat indemnizazioa kobratzeari dagokiona da. Logikoa denez, senarra eta aita galdu duten ezkontideari eta seme-alabei eman beharreko ordaina eta, ondorio larririk gabe, zauri arinak sendatzeko ospitalean hiru egun eman dituenari entregatuko zaiona ez dira berdinak. Gauzak horrela, indemnizazioak kobratzea ez da zertan arazo korapilatsua izan. Errealitatea, aldiz, zeharo bestelakoa da. Lehendabizi, istripu parteak ez baitira beti adiskidantzaz betetzen, hau da, ezbeharra noren erruz gertatu den ez da beti adostasunez zehazten; bigarrenik, indemnizazioa ordaintzea egokitzen zaienean, entregatu beharreko kopurua ahalik eta txikiena izan dadin ahalegintzen direlako aseguru konpainiak. Kasu asko eta asko epaitegietan amaitzea eta sarri indemnizazioaren kobrantza urtetan atzeratzea ez da harritzeko kontua, beraz. Trafiko Istripuek Kalteturiko Elkartearen arabera, biktimak edo senitartekoek pare bat urte itxaron behar izaten dute, batez beste, indemnizazioa eskuratzeko. Kasua Auzitegi Goreneraino iritsiz gero, itxaronaldia zazpi edo zortzi urtez ere luza daiteke. Nolako kalteak indemniza daitezke? Indemniza daitezkeen kalteak honako hauek dira: heriotza, lesio iraunkorrak (kaltetua ezintzen dutenak eta bestelakoak) eta behin-behineko ezgaitasunak. Horrelako kasuetan, zor zaizkien indemnizazioak ez ezik, sendagile eta ospitale gastuak eta, bidezkoa izanik, hileta elizkizunei dagozkienak ere ordainduko dira. Epaitegien aburuz, indemnizazio osoa edo parte baten ordez betirako errenta ematea erabaki daiteke. Kaltetutakoa hiltzen bada Baremoak hainbat kontu ditu erantzungai: nor diren biktimaren ahaideak, galeragatik nori eman behar zaion indemnizazioa eta gertakariak nolako hondamendi ekonomikoa eragin duen. Horrenbestez, biktimak bere kontura bizi den ezkontide, adin txikiko seme-alaba, anai-arreba edo antzekorik ba ote duen zehaztu behar da. Familiako gorabehera horietatik indemnizazio bat sortu baina gorantz edo beherantz zuzenduko da, hainbat faktoreren arabera: lehenik eta behin biktimaren diru sarrera dator, hau da, heriotzaren ondorioz biktimak dirua ekartzeko gaitasuna murriztearen arabera alda daiteke indemnizazioa. Istripuko biktimaren eskubideak eta egin beharreko urratsak Ezbeharrari dagozkion agiri guzti-guztiak gordetzea, justiziaren mantsotasuna zer den jakinik kontua pazientzia handiz hartzea eta trafikoko ezbeharren biktimaren eskubideak ezagutzea dira istripuagatiko indemnizazio zuzen bat jaso ahal izateko hiru giltzarriak. Ospitalea eta errehabilitazioa Eska itzazu sendagilearen txostenak idatzizkoak izan daitezen. Egiztatu istripuak eragin duen patologia osoa zehatz-mehatz agertzen dutela. Errehabilitazioaren premia izanez gero, zentroa eta, halaber, zure etxetik zentrora eta alderantzizko bidaiak egiteko anbulantzi enpresa aukera dezakezu. Ospitale guztietan bada "trafikoko" kontsultategi bat, bere pertsonal espezializatu eta guzti. Zeinahi eskari egiten bazaizu, jo pertsona horiengana. Beste daturik ematen ez bazaizu, eska iezaiezu ezezkoa idatziz eman diezazuten eta jakinaraz ezazu hori zure aseguru konpainian. Eska ezazu idatzizko txosten bat errehabilitazioan eginiko bisita bakoitzeko. Fakultatiboaren etxerako bisitaldiak, aseguru konpainiek azpikontrataturiko enpresek egin ohi dituzte eta, batzuetan, pazientearen etxera joaten diren sendagileek ez dute bezeroak eskatutako espezialitatea. Egiazta ezazu dokumentazio hau eman zaizula: sendagilearen izen-abizenak, espezialitatea, kolegiatu zenbakia, zein enpresarentzat ari den eta zein konpainiak kontratatu duen. Horrela egiten ez badu, gogoan izan etxean sartzea debekatu egin diezaiokezula. Amaitzean, eska iezaiozu sendagileari bisita horri buruzko txostena. Bisitatzera joan zaizun sendagileak asebetetzen ez bazaitu, jakinarazi eta eska ezazu fakultatiboa aldatzea. Salaketa Ez ibili azkarregi: sei hilabete dituzu auzitegian salaketa jartzeko. Salaketa jarri aurretik, itxoin ezazu agintaritzako agenteek eginiko argiketa-agiria izan arte. Jakin beharko zenuke agintaritza gorputz bakarrak, bik edo gehiagok esku hartu duten; argiketa agirian azaltzen ez badira, eska ezazu idatzizko adierazpen osagarria. Jakin beharko zenuke, era berean, zure bertsio berresten duen lekukorik ba ote den. Jakinaraz iezaiezu haiek ere istripua eragin duenaren kontrako salaketa jar dezaketela, hori zure bertsioaren egiazkotasunaren mesedetakoa litzateke eta. Segurta ezazu argiketa-agirian gertakariak izan diren bezala agertzen direla. Egiazta ezazu xehetasunik txikiena ere bertan agertzen dela, data- edo toki-akatsik ba ote dagoen, etc. Eska iezaiezu agenteei argiketa agirian ezbeharraren edo istripuaren eragilearen geroagoko jarreraren lekukoak ere agertzen direla. Eska iezaiezu, era berean, ibilgailuarekin zerikusia ez duten kalteen xehekapenezko inbentario bat (gauza pertsonalak, etab.). Aseguru konpainia Aseguratzaileak abokatua izendatu behar dizu, salaketa egin behar duenarekin batera. Horren jarrera gustukoa ez baduzu, eska ezazu alda dezaten, bidezko jotzen duzun bezainbeste aldiz. Gertakariez gainera, testigu posibleak (argiketa agirian agertu beharko lukete) eta agintaritzako agenteen anomalia nabarmen eta omisioak jaso behar ditu salaketak. Ahaztu gabe, sartu salaketan prozesuko borondatezko eta nahiz kontrako akats, oker eta huts guztiak: horixe duzu sumarioan sartzeko eta, noski, horien argipen edo aldaketa judizialki eskatzeko bide bakarra. Ez sinatu paper zuririk. Idatzi abokatuekin batera haien lana bete ahal izateko beharrezkoak diren ahalmen agiriak. Errehabilitazio epe luzeagorik premiazkoa baldin baduzu, eska iezaiozu aseguru konpainiari. Sar itzazu balizko indemnizazioetan eriondoan zehar egin dituzun bidaietako taxi gastuak, kanguruenak, garbitzeagatikoak, botika eta aparatu ortopedikoenak, etc. (beti-beti agiriarekin eta, ahal dela, zerbitzua eman duten pertsonen sinadurarekin).