Docutec Azoken txokoa Ordizia eta Ondarroako azoken informazio zehatza. Adibidez, Tuterako orburuak gutxi oraindik, muxika marokoarrak eta arrandegietan Kanarietako hegalaburra jarri ziren salgai. Ziza ugari eta Zamorako onddoak bildu zituen atzo Ordizian izandako azokak. Bestelakorik ere izan zen, izan ere, Tuterako orburuak ­gutxi oraindik­, muxika marokoarrak eta arrandegietan Kanarietako hegalaburra jarri ziren salgai. Azken hori 12,20 euroan dago kiloa. Beraz, perretxikoen artean bi mota izan genituen atzo. Garai honetan nabarmentzen direnak zizak dira: 100 kilotik gora, batzuk hemengoak, besteak Nafarroakoak. Salneurriak behera egin du: aurrekoetan oso gutxi eta 120-130ean zeuden, atzo gehienbat 60an, baita 70ean ere. Zamoratik onddoak etorri zitzaizkigun: 20 kilo, 20 euro kiloa. Baskulak joan den astean baino arkume gutxiago pisatu zituen: 45 arkume, 3,20 euro/k, 20 zentimo gehiago. Gogoan izan aurrekoan 108 arkume izan zirela, 3 euroan kiloa. Hemengo barazkien artean basaerrefauak izan ziren berritasuna, 0,50 euro/k. Bruselako azatxoak agortu dira, baina oraindik badira kiwia, errezil-sagarra, brokolia, azalorea, etab. Gorabehera gehienak kanpoko produktuetan izan ziren. Nobedadeak Tuterako orburuak, 5 euroan dozena, eta Marokoko muxika 7,50 euro/k izan ziren. Gora egin dutenak, hauek: tomatea 3,50-6,90etik 3,50-7,50era; ilarra 2,50etik 2,50-3ra; leka 2,50-3tik 3-3,50era; eta azalorea 1,50-2tik 2-2,50era bakoitza. Behera, beste hauek: Valentziako orburua 2-2,50etik 1,50-2ra kiloa; gari-zainzuriak 6-7tik 5-6ra; pepinoa 2,50-3tik 2,50era eta marrubia 2-2,50etik 1,75-2ra. Berrikuntza edo nobedade gutxi nabari zen joan den zapatuan Ondarroako plazan. Prezioen aldetik, ez zen apenas aldaketarik egon, Ondarroara hurbiltzen diren merkatariek ez baitute elikagaien salneurria aldatzeko ohiturarik, salgaiak gutxitu edo ugaritu arren, prezioa bere hartan mantendu ohi dute. Esan beharra dago zapatuan izandako eguraldi petralak ez zuela jende gehiegi erakarri azokara eta gutxi batzuk aterkipean eta berokia soinean zutela etorri baziren ere, jendea gutxitzeak salmentak ere eskastea ekarri zuela. Gainerakoan, aipatu beharra dago porrua izan zela azokan gehien ikusi zen ortuaria, aurreko astean gertatu zen bezala. Izan ere, baserritarrak lurra libratzeko porrua kentzen ari dira.