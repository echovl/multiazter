Docutec Turkiarren inbasioa Hondarribian Hondarribiako alardeko kalapiten inguruan izandako gertaera bat narratzen digute albiste honetan. Alarde ofizialekoek turkiarrez erantzun diote euskaraz egindako eskaera bati. Jaizkibel Konpainiak Alarde Fundazioari egindako eskaerari, turkiarrez idatzitako gutun baten bidez erantzun diote Hondarribiko herria defenditu zuten Foru Miliziak, antza, turkiarrak ziren. Izan ere, turkiarrez eta gazteleraz idazten du Alarde Fundazioaren abokatu Luis Lagok, euskaraz egin ordez. Ez da txantxa, eta Jaizkibel Konpainiak zein Bidasoaldeko Emakumeak taldeko kideek gaizki hartu dute Lagok egindakoa. Abuztuaren 8an hasi zen guztia. Jaizkibel Konpainiak —emakumeak soldadu gisa desfilatzen duten konpainia bakarrak— euskaraz idatzitako burofax bat bidali zien Alarde tradizionalaren antolatzaileei, eta beraiekin irteteko baimena eskatu zieten. Nork bidaltzen zuen ikusita, antolatzaileek ez zuten gutuna jaso nahi izaten. Notario bidez jaso zuten, eta baita erantzun ere. Erantzuna berandu etorri zen, Alardea emakume soldadurik gabe egin eta biharamunean; baina, okerrena erantzuna emateko modua da. Turkiarrez dago Lago abokatuaren izenean iritsitako erantzuna. Lagoren familia betidanik Irungoa izan da, baina berak, antza, nahiago du turkiarrez hitz egin, euskaraz baino. Haserre bizian jarri ditu horrek Jaizkibel Konpainiako kideak, eta Bidasoaldeko Emakumeak taldeko Mertxe Tranchek hitz gogorrak egin ditu bere kontra, hedabideetara igorritako gutun batean. Hizkuntzarekiko begirune falta egotzi diote guztiek Lagori, eta iraingarria iritzi diote egindakoari. Gaztelerazko bertsioa ere bidali duen arren, Lagok gutuna turkiarrez idazteak zer esan nahi duen jakin nahi dute. Bi aukera ikusten dituzte, bai Tranchek eta bai Jaizkibel Konpainaiak. «Bi irakurketa egin ditzaket. Lehena da zuretzat euskara turkiarra bezala dela; baina ez turkiarra Turkian, turkiarra Euskal Herrian baizik», dio Tranchek gutunean. Alarde Fundazioak, Hondarribian, eta Betiko Alardearen Aldeko taldeak, Irunen, euskararekiko beti erakutsi duten errespetu falta nabarmendu dute, eta gogoratu AEK-k behin baino gehiagotan eskatu diela, alferrik, Alardean euskara erabiltzea. Beste interpretazio bat ere egiten du Tranchek gutunean, Lagori zuzenduz: «Beste helburu bat ere izan dezake zure gutunak, eta horrek ia gehiago haserretzen nau. Badirudi ez dizula axola guk ulertzen zaitugun edo ez. 'Finean, zertarako nahi dut jada demonizatu eta herritik baztertu ditugun lau txoro horiek esan nahi dudana ulertzea?', esango duzu. Egia da, ez dizu axola guk ulertzea; zuek nahi ez izatea baita gu ez irteteko arrazoi bakarra». Turkiarrez idatzitako gutun bera gazteleraz ere igorri du Lagok, eta bertan «gure alardea» hitzak azpimarratu ditu, Jaizkibelen arabera «asmo garbi batekin». Trancheren arabera, gainera, «mehatxu garbia» den esaldi batekin amaitzen du gutuna. «Ohartarazi nahi dizuet zuen jokabidearen ondorioiei aurre egin beharrean aurkituko zaretela», dio Lagok gutunean.