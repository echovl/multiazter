Docutec Terapia osagarriak Gero eta gehiago dira ohiko medikuntza zientifikotik aparte, gaixotasunak sendatzeko edo hobetzeko itxaropenarekin erabiltzen diren terapiak. Baina, badira horien artean, gezurrezkoak ere. Erne ibili, beraz! Medikuntza osagarriak orain arte alternatiboak deitu izan diren terapia batzuk hartzen ditu. Hitz hori medikuntza konbentzionalaren aldetik (zientziak bermatua) pixka bat gaitzetsia izan baita, aditu horiek medikuntza osagarria izena proposatzen dute zenbait tratamendu adierazteko. Terapia konbentzionalak ez badira ere, beren balioa frogatua dute egin diren saio klinikoetan. Zientzialari gehienen ustez, hori da aintzakotzat hartzeko era bakarra, saioetan frogatua izatea. Terapia horien eraginkortasuna ikerketa zorrotzetan ziurtatua izateaz aparte, esamesa eta mesfidantza askori egin behar diete aurre. Alde batetik, terapia horiek eremu horretan ari diren medikuak ondo heztea eskatzen dute. Herrialde batzuetan, medikuntza-fakultateetan irakasgai berriak sartuak dituzte: fitoterapia eta akupuntura, adibidez; eta beste zenbait herrialdetan kiropraktika karrera unibertsitarioa da. Europako aseguru pribatuek eta osasun-zerbitzuek beren gain hartzen dituzte sendagileek agindutako tratamendu kiropraktikoak. Bestalde, medikuntza osagarriak araudi zorrotz baten mendean egon behar du, produktuen kalitatea eta profesionalen gaitasuna kontrolatzeko, hori nahi dutenek behar adinako ziurtasun eta bermea izaten ditzaten. Bada beste zerbait praktika hauei kalte handia egin diena, terapia horiek inolako ondorio txarrik ez dutela esatea. Gaixo asko gaizki informatuta baitaude, uste dute inoiz ere ez duela efektu sekundariorik, edo kontraindikaziorik, baina erabat oker daude. Adibidez, Santio belarraren pujak fotosentsibilitatea sor dezake, eta ginseng-sustraiak arritmiak. Kiropraktika kontuz erabili behar da, artropatiak edo hezurren desmineralizazioa jasaten duen gaixoekin. Azkenik, tratamendu hauek ulertzeko moduko hitzekin adierazi behar zaizkie gaixoei. Hori eginez bakarrik, bereiziko ditugu zein tratamendu diren eraginkorrak, eta zein zentzurik gabeko ideia esoterikoak, gaixoen kontura bizitzeko asmatuak. Akupuntura: milaka urteko teknikaren onurak Gure gorputzetan 12 meridiano daude, eta bakoitzak funtzio berezi bat betetzen du. Horixe da akupunturaren ideia nagusia. Kanal horietako bizi-energiaren fluxuaren (Qi) edozein anomaliak gaixotasun batzuk sortzen ditu. Senda daitezke meridiano bakoitzean zehar puntu batzuk estimulatuz. Terapia horren aldagaiak ere badira. Moxibustioa puntu horietan beroa aplikatzea da. Digitopuntura erabiltzen dutenek, puntu horiek behatzez zapaltzen dituzte. Elektro-akupuntura elektrizitate-deskarga txiki batzuk egitea da, eta laser-akupuntura laserra aplikatzea. Hori eginez endorfinen maila areagotu egiten da eta serotonina hobetu. Eta hori oso ona da zenbait oinaze arintzeko (buruko minak, migraña, ebakuntzaren ondorengo minak) eta estresaren urduritasuna baretzeko. Akunpunturak goragaleak urritu egiten ditu eta asko laguntzen die asmatikoei, nahiz eta medikuntza konbentzionalaren botikak hartu behar izan. Garun-perlesia sendatzen ez bada ere, gaixoen bizi-kalitatea asko hobetzen da, muskulu-espastikotasuna gutxitzen baitzaie. Neke-kontuak, digestio-arazoak, barne-herstura eta antzeko gaixotasunak sendatzeko edo hobetzeko, akupunturak balio duen ala ez esateko, ez dugu behar hainbat daturik oraindik. Akupunturak ez du balio obesitatea eta adikzioak sendatzeko. Garuneko hodietako istripuetan ez da hain garbi horren balioa, nahiz eta laser-akupunturarekin emaitza onak lortu diren. Akupuntura debekatuta dute bihotz-balbulen alterazioak edo hematologikoak dituzten gaixoek, baita antikoagulanteak hartzen dituztenek ere. Homeopatia: diru asko ematen duen negozioa Diziplina honen balioa ikerketetan frogatuta ez badago ere, milaka mediku eta gaixo daude medikuntza-mota horren alde. Homeopatiak esan nahi du 'gauza berarekin sendatzea'. Sustantzia batek osasuntsu dagoen pertsonarengan eragiten dituen sintomak berberak senda ditzake gaixorik dagoen batengan. Botika homeopatikoak elementu bat edo gehiago urtuz (txipiroi-tinta, suge- edena, arnika...) urarekin nahastutako alkoholarekin prestatzen dira, dosi infinitesimalen eskalari jarraituz. Horrela, sustantzia sendagarriaren kontzentrazioak oso txikiak izaten dira, eta batzuetan hutsak. Hori da gehien kritikatzen dutena, izan ere adituen ustez, ezinezkoa da hain galduta eta nahastuta dagoen elementu batek ondoriorik izatea. Hala ere, homeopata batzuek diote, urak memorizatu egiten duela, eta printzipio aktiboaren egiturari eusten diola, nahiz eta hori desagertu den. Tratamendua pertsonalizatua da. Disoluzioa hartzeaz aparte, medikuek gaixoei ohiturak eta bizimodua aldatzeko agintzen diete. Medikuntza horren jarraitzaileak txertoen aurka azaltzen dira. Homeopatiaren eremua, teorian, oso zabala da. Senda daitezke ekzemak, arazo emozionalak, artritis erreumatoidea, kolon- narritadura, migraña edo arnasketako infekzioak. Kiropraktika: bizkarrezurraren manipulazioaKiropraktika eta osteopatia ia batera sortu ziren eta, nolabait. antzekoak dira, nahiz eta kiropraktika zuzenean bizkarrezurrerako den. Hasiera batean, saiatu ziren edozein motatako gaitzak sendatzen. Dena dela, gaur egun alor mugatu batean aplikatzen da: batez ere, hernia diskalak, ziatika, lunbalgia, bertigoa eta antzeko ondoezak sendatzeko. Gehienbat eskuekin aritzen dira kiropraktikoak eta osteopatak. Artikulazioen eta bizkarrezurraren manipulazioa? biraketak, presioak, tiramenduak? oso eraginkorra dela frogatu da bizkarreko mina, lepo eta sorbaldako mina tratatzeko. Kiropraktikak artritisa sendatzen ez badu ere, minak eta hanturak asko arin ditzakete. Gerrialdeko oinazea sendatzeko tratamendu konbentzionala eta kiropraktika alderatuz gero, dirudienez, biak dira eraginkorrak. Hala ere, kiropraktikan botika gutxiago erabiltzen da. Horregatik, egokiagoa izan daiteke antiinflamatorioak hartzerik ez dutenentzat edo alergikoentzat. Kiropraktika Amerikako Estatu Batuetan, Kanadan, Erresuma Batuan, Frantzian eta Japonian sei urteko karrera unibertsitarioa da, eta espezialitateak egin daitezke bertan: pediatria, neurologia_ Masajea: aplikazio terapeutikoakGorputzaren ehun bigunetan egiten da masajea, patologia desberdinak arintzearren. Medikuntza konbentzionaleko terapia askoren osagarri ona da masajea. Asko erabiltzen da teknika zenbait gaixotasun arintzeko: ondoez emozionalak (estresa, antsietatea, depresioa, loak hartu ezina) eta fisikoak (bizkarreko mina, muskulu-espasmoak, kirol-lesioak...). Dirudienez, medikuntza-mota honek sistema inmunearen erantzuna hobetu egiten duela, zelula hiltzaile txarren aurkako gaitasuna areagotu egiten dela. Hori nola gertatzen den, ez dago oraindik garbi. Egunen batean, agian, minbiziaren edo hiesaren aurka eraginkorra izango dela uste da. Parkinson, buruko perlesia, bizkarrezurreko lesioak, Down sindromea, bularreko minbizia eta beste zenbait gaitzen aurrean, garbi ikusten dute askok masajea ez dela gauza gaitz horiek sendatzeko, baina gaixoek bizi-kalitate hobea izango dutela ez dute zalantzan jartzen. Yoga: osasuna hobetzen duen laxapenaAzken urteetako ikerketen arabera, yoga oso ona da zenbait patologiaren ondorioak aurreikusteko eta iragarpenak egiteko. Yoga egiten duenaren erlaxapena da ia onura guztien iturria. Egokia dela diote urduritasuna, antsia, estresa edo depresioa tratatzeko. Yogak artrosi erreumatoidea sendatzen ez badu ere, gaitz hori duenak yoga egiten badu, oinaze gutxiago izango du, artikulazioak asko hobetzen baitira. Orobat, frogatuta dago arnasketako gaixotasunei, asmari eta hipertentsioari adibidez, asko laguntzen diela yoga egiteak. Gaur eguneko gaitz ohikoen bati aurre egiteko ere, yoga egitea aholkatzen da: tunel karpianoaren sindromearen kasuan. Ondoez hori, gauzak behin eta behin errepikatuz sortzen omen da askotan, eta ezintasun laborala ere sor dezakeela diote. Erreflexiologia: oinen tratamendua Tratamendu hori orain dela mila urte egiten zen Txinan, Egipton eta Indian. William Fitzgerald zirujau otorrinolaringologoa izan zen 1913an Europan sartu zuena. Teknika horren oinarriak akupunturaren antzekoak dira. Erreflexiologiak dioenez, gorputzaren zati edo sistema bakoitza oinazpiko gune batean islatuta dago. (erreflexiologo batzuek eskuetan egiten dute lana). Horrela, behatzekin presioa leunki eginez, sustatu egiten da eta azkartu guneren bati dagokion gorputz-atala. Badirudi balio duela bere onean ez dauden gorputzeko organoak, guruinak edo beste guneren batzuk hobetzeko. Erreflexiologiak ez du berez edozein gaitz sendatzen, eta onartuta dago ez duela patologia jakin baterako diagnostiko zehatzik eskaintzen. Ikerketa gutxi egin dira erreflexiologiari buruz. Gehienek diotenez, oinazpian behatzekin presioa egiteak lasaitu egiten ditu gorputzeko beste zenbait atal ere. Ona omen da zenbait gaitzi aurre egiteko. Estresa, urduritasuna, antsia, buruko mina eta hilekoaren aurrekoa dira, besteak beste, gehienbat tratatzen diren ondoezak. Fitoterapia: belarren ahalmen sendatzaileaMedikuntza konbentzionalak erabiltzen dituen botiken %25 belarretan oinarritzen da. Herrialde batzuetan osasun-arduradunek arautua dute fitoterapia. Hala ere, diziplina horrek mito bat kendu beharra du bere gainetik: edonork har ditzakeela bere produktuak, ez omen duelako kalterik egiten. Baina, frogatuta dago, belar askok printzipio aktibo indartsuak dituztela. Eta, botika sintetikoetan gertatzen den bezala, aditu baten agindupean erabili behar dira sendabelarrak. Izan ere belarrek elkarreraginak dituzte (janari edo beste botikekin), efektu sekundarioak eragiten dituzte eta dosiak neurri eta maila batekoa izan behar du. Zenbait botika fitoterapeutikok (ginseng, zingibera, baratxuria eta santio belarraren puja, besteak beste) eragin txarra izan dezakete anestesia sartu behar denean, tentsio arteriala alda dezakete eta ebakuntzetan odol-jarioak gerta daitezke. Hori dela eta, komeni da. ebakuntza baino hamabost bat egun lehenago, sendabelarrak alde batera uztea. Hipnosia: adimenaren indarra medikuntzanAspaldikoa da teknika hori, baina asko bizkortu da eta hedatu 50 urtetik hona. Ez dago oraindik garbi zientziaren barruan hipnosiak ze funtzio duen. Hala ere, ezin da ukatu adimenaren eragina pertsona baten gaixotasunean eta horren bilakaeran. Egin dira ikerketa batzuk 'efektu plazebo'ri buruz, gaixo asko zergatik hobetzen diren edota sendatzen aztertzeko, eta badirudi onuragarria dela botika hori bere arazoa konpontzeko gauza dela konbentzituta daudenentzat. Gorputza sendatzeko adimenak duen ahalmenaz baliatuz, emaitza harrigarriak ari dira lortzen osasunaren alorrean. Benetan nahi dena da, gaixoak izan dezala konfiantza terapian eta sendabidea eraginkorragoa izan dadila. Orain arte, hipnosia patologia asko tratatzeko erabilia izan da: fobiak, izua, traumaren ondoko estres-sindromea, ondoez obsesibo-konpultsiboak, sexu-traumak. Ahaleginak egiten ari dira, era berean, nahasmendu fisiko batzuk sendatzen: oinaze kronikoa eta kolon-narritadura, besteak beste.