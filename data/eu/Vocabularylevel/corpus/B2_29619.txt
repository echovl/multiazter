Docutec Joxe Aranzabal: "Uste dut neurria hartu diodala gaixotasunari" Urte eta erdi igaro da Joxeri minbizia zuela esan ziotenetik. Sustatu aldizkari digitalean eman du bere gaixotasunaren berri, makina bat irakurleren bihotzak inarrosi dituen testigantza. Garratza bezain hunkigarria. Aldiro-aldiro gertutasunez eta naturaltasunez azaldu ditu bere sentimenduak; eta umoreari era egin dio lekutxoa: «Laster inork ezín izango dit ilerik hartu, nahiz eta lagunek bapo jotzen didaten adarra», idatzi zuen kimioterapiaren ondorioz burua soiltzen hasi zitzaionean. «Erabaki nuen garbi hitz egitea, eta dena esatea. Beste batzuek ez dute hala hartzen; gaixotasuna agertzen zaienean, sufritzen dute ikaragarri, eta dena gordetzen dute. Ikaragarri errespetatzen dut hori; oso erabaki pertsonala da, baina iruditzen zait horrela gehiago sufritzen dela: bakartu egiten zara, eta iristen zara pentsatzera zuk zeuk bakarrik daukazula gaitza. Baina milaka eta milaka lagun gara!». Beste batzuei beldurra kentzen laguntzeko idazten du, neurri batean, Joxek, baina baita ere bere mamuak uxatzeko. «Zer nuen esan zidaten arte, pasatu nituen hamabi ordu oso-oso latzak. Idazteko ariketa egitean, arrazionalizatzen ari zara, eta zure beldurrekin negoziatzen. Behin aterata, errazagoa da kontrolatzea». Eta ez da damutzen bere esperientzia kontatzeaz; aitzitik, pozik dago jaso duen erantzunarekin. Bazuen beldur apur bat, telebistan «bizitza pribatua espektakulu bihurtzeko moda» dagoela ikusita, «Baina jendeak ulertu zuen zintzotasunez idatzi nuela. Erantzunak oso beroak izan ziren, oso politak, Negar egin nuen irakurtzen». Bihotzetik idatzi zuen, eta bihotzarekin erantzun zioten. Eman duena baino askoz gehiago jaso duela dio: «Ematen duzu apurtxo bat, biluztu egiten zara. Zure egoera azaldu... baina hori ez da ezer. lzan ere, minbiziak harrapatzen zaituenean, berak biluzten zaitu. Eta orduan konturatzen zara ez duzula piperrik ere balio. Zer ibili behar naiz ezkutatzen? Neure burua engainatzen?». «Sortu zen halako berotasun bat, familia birtual bat. Polita izan zen, eta horrek sekulako indarra ematen dizu aurrera egiteko». Joxek dioenez, «komunikabideak neutroak dira. Guk berotzen ditugu ala hoztu). Albiste hunkigarriak edonon aurkí daitezkeela dio. «Telefonoa ere bai, izan daiteke hotza edo beroa». Baina nola dago Joxe une honetan? Badirudi gaixotasunari buelta ematen ari zaiola, laster berriro lanean hastea espero baitu. «Uste dut idatzi gutxi geratzen direla Sustatun: bat edo bi. Bata, agurtzeko». Seinale ona izango litzateke, bai. Hamabost idatzi ditu orain arte. «Ez dakit inoiz guztiz osatuko naizen», diosku, hala ere: «Hasieran uste nuen baietz, baina orain badakit medikuek inoiz ez didatela esango guztiz osatu naizela». Izan ere, odolean duen linfoma mota hori orain arte sendaezina izan dela esan diote medikuek. Tratamendu berri bat erabili dute Joxerekin: hezur-muineko minialotransplantea egin zioten, uztailean. «Duela bi urte hasi ziren erabiltzen, eta oraindik ezin da jakin zein izango diren emaitzak». Orain dela aste batzuk erretxazoaren zantzuak agertu zitzaizkion: zauriak ahoan, eszemak... Trasplanteen ostean hori normala dela esan digu. Kortikoideak ari da hartzen, eta hobeto dago; horiek uztea izango da hurrengo pausoa. Giharrak ahultzen dituzte, eta babes sistema apaldu; baita egundoko gosea eman ere: «Sekulako sakea!». Tratamenduak puztu egin du Joxe. «Aurpegia zabaldu egin zait, borobildu». Bere itxurak ez du askorik kezkatzen, badakielako botikak utzitakoan normaldu egingo dela. Ilea ere birritan galdu du: «Oraingoan, geratu naiz ile apurtxo batekin. Badakit etorriko dela. Hala ere, ez zegoen lekuan ez da irtengo!». Ez du bigotea uzteko asmorik: «Alabak esaten zidan: Ez kendu bigotea! Bigotearekin ezagutu nau, eta andreak ere bai. Orain, berriz, alabak ez du nahi bigoterik uzterik». Nola hasi zen dena? Gau batean, etxean eserita zegoela, bareko mina etorri zitzaion Joxeri. Masajistak medikuarengana bidali zuen, eta hantxe hasi ziren buruhausteak. «Ikusten duzu zerbait badaukazula; medikuak ere pertsonak dira, eta igarri egiten zaie. Oso ondo tratatu ninduten, baina hasten zara gauzarik txarrenak pentsatzen. lrudipenjk ezkorrenak: elbarri geratuko zarela... zureak egin duela». Urte eta erdi hauetan lehen ordu haiek izan dira txarrenak, Joxek dioenez. «Behin jakinda, nik esan nuen: zezen hau toreatuko dugu!». Ordutik hona igaro ditu une txarrak, noski. Kimioterapiaren ondorengo beheraldiak, sukarra... Alabaina, azaldu digu ez duela izan «ikara emateko moduko gorabeherarik»; tratamendua nahiko ondo joan zaiola. «Badakit zer den distantzia luzeetan korritzea. Ikasi egiten duzu apur bat sufrimendua kontrolatzen». Gaixotasunari neurria hartu diola uste du. «Etxeko neskek» sekulako indarra erakutsi dutela dio Joxek, oso babestuta sentitu dela. «Umeari garbi hitz egitea erabaki genuen, ez ibiltzea ezkutatzen. Esan genion aitatxo gaixorik zegoela, minbizi bat zeukala, eta amak esan zion: Ikusiko dozu batzuetan makal dagoela, eta guk neskok gogor egingo dugu». Joxeri malkoz bete zaizkio begiak, gogoratzean. Ahotsa dardarka duela jarraitu du: «Emozionatu egiten naiz... Hasieran negar egin zuen: Zergatik nire aitatxo?». Asko hitz egin dugu, Elorrioko taberna baten kanpoan. Eguzkia ere ezkutatu egin da. Goienkariaz eta Berriaz; hitz egin dugu literaturaz... Eta denborak ihes egin digu. Halako batean, Joxeren eskuko telefonoak jo du: Aita, non zagoz?, Miren da, zortzi urteko alaba. Oraintxe joango naiz, erantzun dio Joxek amultsu. Argi geratu da arrazoi duela: guk egiten ditugu komunikabideak bero ala hotz.  