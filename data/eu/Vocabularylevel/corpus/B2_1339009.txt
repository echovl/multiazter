Aldizkari Digitala Kafe-antzokiak, euskaltzaleentzako kultur topaguneak Euskaltzaleak bilduko zituen kultur gune izateko helburuarekin jaio zen 1995eko abenduaren 15ean Bilboko Kafe Antzokia. Lehenengoa izan zen Euskal Herrian eta haren atzetik heldu ziren beste guztiak. Eta ez dira gutxi. Ondarroan, Azpeitian, Bermeon, Donostian, Durangon, Elgetan, Beasainen, Gasteizen eta Laudion ere badira kafe-antzokiak, bakoitzak bere helburu eta motibazioekin. Formula arrakastatsua eskaintzen dute gehienek, kulturak eta euskarak bat egiten baitute bertan. Bilboko Kafe Antzokia, aitzindaria Kafe-antzokien "fenomenoa" abian jarri zuen lehendabiziko esperientzia arrakastatsua, Bilbokoa, euskaltegi bateko irakasleen hausnarketatik sortu zen, eta ez da kasualitatea. 90eko hamarkadaren hasieran, Gabriel Aresti euskaltegiko irakasleak ondo ohartuta zeuden Bilbon ikasle gehienak berriro erdal girora bueltatzen zirela klasetik irtendakoan, senideekin eta lagunekin erdaraz egitera, eta horrek ikasprozesua asko moteltzen zuela. Gainera, maila ona lortutako ikasle askok alferrik galtzen zuten ikasitakoa, euskaraz jarduteko aukera faltagatik. Talde ezagunen plaza da Bilboko Kafe Antzokia. Irudian, Barricada taldea kontzertu batean. Horrexegatik sortu zuten Kafe Antzokia kudeatzen duen Zenbat Gara elkartea, eskolez gain, euskaraz egiteko uneak eta guneak ere sortzeko, gune euskaldunagoetan berezkoagoa den murgiltzea lortzeko xedearekin; eta hori guztia ekimen ludiko eta erakargarrien bidez. Antzokiari esker, euskararen erabilera sustatzeko ekimenak garatuz joan dira. Kafe Antzokiak finantzatzen du, esaterako, Bilbon euskara hutsez emititzen duen Bilbo Hiria irratia. Eta eraikin berean dago Gabriel Aresti euskaltegiaren egoitza nagusia. Euskal Herriko euskaltegirik handiena ere Zenbat Gara elkartearen jardunari lotuta dago eta hainbat hitzaldi, lantegi eta jai antolatzen dituzte bertan. Bilboko Kafe Antzokian era guztietako jarduerak egiten direla azaldu digu Jabi Zabalak, Zenbat Gara elkartearen komunikazio-arduradunak: “Askorentzat kontzertuak izango dira ezagunak, beste batzuentzat asteburuetako gaugiroa, baina euskara ikasten ari direnentzat ikastaroak, lantegiak, hitzaldiak eta jaiak dira interesgarrienak”. Euskara ikasi nahi dutenek jarduera eskaintza zabala daukate eskura, euskal dantza ikastaroa, esaterako. Hilero "mintzamenerako egutegia" izeneko ekitaldi sorta ere osatzen da eta ekitaldi horietan ikasleek eta beste euskaldun askok euskaraz aritzeko aukera dute jarduera-eskaintza oso zabal batean. Helburua beti euskararen bueltan Bilboko Kafe Antzokia Zenbat Gara elkartearen “helburu euskaltzaleetan kokatzen da”, Zabalak adierazi digunez. Bertan, ikasten ari direnak eta euskaldun osoak harremanetan jartzeko jarduerak egiten dituzte, “hiztunen komunitatea trinkotzeko”. Izan ere, “ikasten ari direnek hizkuntza era naturalean erabiliko duten egoerak behar dituzte, euskaraz jarduteko uneak, euskararen erabilera jarduera atsegin eta erakargarriekin lotuko dutenak”. Erakargarriak bai, baina ez hori bakarrik, “ganorazko kultura-edukiak izan daitezen” ere saiatzen dira Zenbat Garakoak. Euskal kultura izaten da kafe-antzokien eskaintzaren ardatza. Beste rol bat ere betetzen du kafe-antzokiak: “Euskararen mundura lehen hurbilketa erraztea erabat gaztelaniaz bizi direnei, sarbide erakargarria izatea, bihar-etzi, akaso, euskalduntzeko erabakia har dezaten eragitea”. Horrez gain, hiriaren erdigunean kokatuta dagoenez gero, “duintasunez euskaldunak euskaldun agertuz, hizkuntzaren estatusa goratzea” da helburua, gaztelania nagusi den ingurune batean. Helburu horietatik abiatuta, kafe-antzokiak erreferente bihurtu dira euskaltzaleentzat. Gauzak antolatzeko orduan euskaldunon plaza bihurtu dira. Baita euskararekiko jarrera positiboa duten askorentzat ere, “giro euskalduna topatzeko erreferenteak” direlako. Atzerritik ere etortzen omen da jendea: “Bilbora gero eta turista gehiago etortzen diren garai honetan, gero eta atzerritar gehiago etortzen zaizkigu euskarari buruzko jakin-minak bultzatuta”. Ikuspegi soziolinguistiko zehatz batekin ekin zion ibilbideari Bilboko Kafe Antzokiak. Haren atzetik etorri zen Ondarroakoa, ildo beretik baina beste errealitate soziolinguistiko bat duen herri euskaldun batean kokatua. Durangokoa eta Elgetakoa ere ikuspegi euskaltzale batekin sortu zituzten tokian tokiko lagunek. Jabi Zabalak aitortu duenez, “harreman ona dago gure artean”. Beste mutur batean, aldiz, “kontzeptua baino gehiago, izena baliatu nahi izan dutenak leudeke, beste gauza bat egiteko”. Bilboko Kafe Antzokiaren argazki panoramikoa. Kafe-antzokien arrakastaren giltza hainbat faktorek baldintzatzen dutela uste du Zabalak, “kudeatzaileen jarrerak, herri edo hiri bakoitzean euskarak duen indarrak, hiztun-kopuruak eta biztanleen ehunekoak...”. Ukaezina da Bilbokoak lortu duela arrakasta hori, “goizetik gauera egun osoa hartzen duen jarduera-sorta zabala daukalako”. Egitarau interesgarri eta askotarikoa izateaz gain, hurbiltasuna eta irekitasuna ere eskaintzen da bertan, “jatorri eta ideologia askotako jendea sentitzen baita hemen eroso”. Arrakastaren adierazlerik argiena antzokiek biltzen duten jendearen aniztasuna da. Bilbon, era guztietako jendeak jotzen du bertara eta “hori balio handiko lorpena da gure herrian”. Baten batek esan zuen behin “Bilboko Kafe Antzokia exekutiboa eta punkya batera dantzan ikus daitezkeen Euskal Herriko leku bakarra dela”. Garai berrietara moldatu beharra Kafe-antzokiek arrakastari eutsiko badiote, garai berrietara moldatu beharra daukate, izan ere, aldaketa handiak sumatu dituzte azken urteotan. Zenbat Gara elkarteko kideak esan duenez, “aldaketa handiak egon dira gizartean eta euskaldunongan”. Orokortzea zaila den arren, “igartzen da belaunaldi berriengan euskalduntasunaren pertzepzio-aldaketa. Bertoko idazle eta musikarienganako estimua jaitsi da, euskalduntzeko motibazioak egun utilitaristagoak dira”. Ondorioz, “ahalegin handiagoa egin beharko da euskara erakargarri eta erabilgarri aurkezteko norabide horretan”, euskarak, tamalez, lehengo premia berak baititu oraindik. Bertoko erdaldunak eta atzerritarrak euskararen unibertsora hurbiltzeko zeregin horretan sakontzen ari dira orain. Bere kezkak “euskararen mundua erakustea eta kultur transmisioa molde didaktiko eta eraginkorretan egitea” direla azaldu digu Zabalak, “ikuspegi horren transmisioa ere garrantzitsua baita guretzat”. Maratoi luzea izango da eta euskaltzaleen belaunaldi berriek jarraitu beharreko lana izango da, dudarik gabe, kafe-antzokiek abiatu dutena.