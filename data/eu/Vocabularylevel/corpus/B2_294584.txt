Docutec Osakidetza: Zainketa Aringarriak hedatu Zoritxarrez, emazte eta ama zenaren buruan, gaixotasun terminal baten prozesua bizi izan dugu orain gutxi. Diagnostikoa eta heriotzaren arteko 3 aste eskasetan, euskal osasun arlo publikoko hainbat zerbitzuk artatu gaituzte: anbulatorioa, Zumarraga ospitalea, larrialdiak, gaixoen arretarako zerbitzua, Donostia ospitalea. Zerbitzu horietako profesional guztiei mila esker, emandako tratu onarengatik eta gaixoa eta senitartekoen sufrimendua arintzeko egindako ahaleginengatik. Hala ere, pentsatzen dugu jasotako tratu ona ez dela nahikoa gaixo terminal baten kasuan. Kalitate handiko osasun sare batek bizilekutik gertu dagoen Zainketa Aringarrien zerbitzua izan behar duela uste dugu, gaixoak eta beraien familiak osoki artatuko dituena, alderdi fisiko, emozional, sozial eta espiritualak kontuan izanik, hain zuzen. Donostiako ospitalean zerbitzu hori ezagutu dugu, eta Zumarragakoan, berriz, horrelakorik ez dago. Gure esperientzian oinarrituz, egiaztatu dugu ere Donostiako ospitalean den zerbitzuak Gipuzkoako barnealdeko gaixoen beharrak ez dituela behar den bezala betetzen, distantzia eta eskuragarritasun arazoak direla eta. Horregatik guztiagatik, lerro hauen bitartez, Osakidetzako arduradunei eskatzen diegu Zumarragako ospitalean Zainketa Aringarrien zerbitzua ezar dezatela, etorkizun hurbilean eskualde honetako gaixo terminalak eta beraien senitartekoak hobeto artatuak izan daitezen eta duintasunez bizi ditzaten gaixotasun terminalaren prozesua zein heriotzaren etorrera. Edurne Huesa Huesa Otegi sendiaren izenean (Ordizia)