Docutec Banoa!! Gazte batzuek lehendabiziko lana lortu eta gurasoen etxetik hanka egiten dute. Gurasoenean eroso eta babestuta sentitu eta familiaren magalean luzeago geratzen dira beste batzuk. Gazteok gurasoenetik joan nahi al dugu? Benetan? Zein abantaila eta zein desabantaila du gure kabuz bizitzeak? AINHOA IRAZU/ Gazte askori —gehienoi, ziur aski— honako burutazioa edo antzekoa etorri zaigu inoiz: "Ezin dut gehiago. Ni banoa gurasoen etxetik". Une gogorretan, gurasoekin edo anai-arrebekin  errieta egin eta gero, pentsatu ohi ditugu horrelakoak. Hala ere, ez dugu pentsatutakoa egiten; ez denok, behintzat. Euroestat Europako Batasuneko estatistika erakundearen ikerketen arabera, gazteoi kosta egiten zaigu habia uztea, eta gero eta helduago joaten gara gurasoen etxetik. Ikerketek diotenez, neskak dira "ihes egiten" lehenak. Lan falta edo ziurtasun ekonomiko eza da habia ez uzteko arrazoi nagusietakoa. Badakizu: errenta, fakturak, jana... ordaindu behar dira, eta lan kontuak ez daude saltoka hasteko moduan. Dena dela,  ikerketen arabera, beste arrazoi bat ere bada horren guztiaren atzean. Antza, gazteok bizi kalitate handia dugu gurasoenean, eta erosotasuna galtzeko beldur omen gara: internet, bideoa, berogailua... Hau da, ez gaude edozein tokitan eta edozein modutan sartzeko prest. Eta horrez gain, ez gara hain gaizki konpontzen gurasoekin, aurreko belaunaldiko gazteekin alderatuta. Gazte ausartak Bi joera antzeman daitezke gau egungo gazteen artean. Batzuk gurasoen etxetik alde egiten ausartzen dira, nahiz eta lan kontuak erabat lotu gabe izan. Askatasun gogoak bultzatuta joan ohi dira: hala-moduzko lantxo bat lortu eta agur! Ez diete beldur handiegirik izaten lan merkatuaren gorabeherei. Gainera, badakite norbere etxean bizitzeak abantaila handiak dituela: bikotekidearekin lasai egon, nahi bezala jantzi, musika jarri, lagunak etxera eraman, festatxoak egin, inori kontuak ez eman beharra... Izena eman nahi izan ez digun Lizarrako 24 urteko neska batek kanpora jo zuen ikastera. Lehen lana lortu ondoren, ez zen gurasoen etxera itzuli: "Ez nuen askatasuna galdu nahi, eta herria  txiki geratu zitzaidan. Beraz, gela bat hartu nuen partekatutako etxebizitza batean". Gaztea ondo samar konpontzen zen gurasoekin: "Ez nuen arazorik gauez ateratzeko. Hori bai, ezin nuen mutila etxera eraman". Gaur egun, diruz "estu samar" dabil, eta "etxeko lanak egiteko denbora" ez du. Gaixo dagoenean ez du gurasoen "zaintza berezia". Baina ez luke atzera egingo: "Inola ere ez! Orain askatasuna dut, eta ez ditut gurasoen hitz aspertuak entzun behar. Gainera, bikotekidearekin bizi naiz", dio. Une honetan lanean ari da. Dena dela, batek daki lanarekin zer gertatuko den! Horrek ez du Lizarrako gaztea gehiegi kezkatzen: "Beti dago zerbait". Gazte erosoagoak Beste joera bat ere antzeman daiteke gazteen artean: gutxiago arriskatzen dutenak eta gurasoenean eroso geratzen direnak. Gurasoen altzoan geratzeak abantailak ere baditu: oro har, ez da dirua falta, ez da arropa garbitu behar, hozkailua gainezka, haragia edo arraina ia egunero: telefonoa nahi adina erabiltzeko aukera... Horrelako bizimoduarekin, ez al da hobea gurasoekin jarraitzea? Gorka Arizmendiarrieta 25 urteko elgetarrak lan finkoa du, baina gurasoekin bizi da: "Momentuz oso gustura nago. Guraso irekiak dira, eta ez dut arazorik. Alde ona badu: eroso nago, ondo jaten dut, eta haiekin ondo moldatzen naizenez, gure gauzez hitz egiteko aukera dugu. Argi dago txanponak beste alde bat ere baduela: esaterako, bakarrik egon nahi izanez gero, ezinezkoa da. Hala ere, alde txarrak gutxi dira". Muturreko kasuak Gorkaren kasua ohikoa da gaur egun. Adin horretan, gazte gehienek gurasoe­kin jarraitzen baitute Baina, zenbaitek gura­soenean geratzeko hautua muturreraino eraman dute; 30 urteen muga igaro ondoren bertan jarraitzen duen jendea ere bada. Jabi Zurutuza 32 urteko donostiarra,  adibidez. Jabik langabezia saria jasotzen du. Ez da hori, ordea, gurasoekin egoteko arrazoia; gustura dago horrela. "Gurasoenean egoteak gauza on asko du: ezer gutxi egiten dut etxean, eroso bizi naiz, bazkaria prestatzen didate eta nahiko ondo konpontzen naiz haiekin. Bazkarira garaiz iristen ez banaiz, janaria mikrouhin labean sartu eta kitto. Ez naiz errege-erreginak bezala bizi, baina ia-ia. Oraingoz gurasoenean geratuko naiz", dio donostiarrak. Hala ere, bai Gorkak bai Jabik etorkizunean habia utzi nahi lukete. Biek izena emana dute babes ofizialeko etxebizitza bat lortzeko zerrendetan, baina orain arte ez dute zorte handirik izan. Batek daki! Eta habia uzteko "momentua" noiz iritsiko zain, gurasoen etxean jarraitzen dute. Argi baitago batzuk hotelean baino askoz hobeto bizi direla gurasoen altzoan. 650 euro inguruko soldata Nafarroan etxebizitza bila ari diren gazteen %68 gurasoen etxetik alde egiteko da. Haietako %57k 25 eta 34 urte dituzte, %39k 18 eta 24 urte bitartean eta %3,7k 35 urte edo gehiago dituzte. Gazte horien guztien %40k lan finkoa dute, %35ek aldi baterako lana, %5 langabe daude eta %8 bere kabuz ari dira lanean. Hori bai soldatak bataz beste 650 eurokoak dira.   Bestalde, Bizkaian, Araban eta Gipuzkoan, 25 eta 29 urte bitarteko gazteen %20 besterik ez da bizi bere kabuz. Gazte horien %43k 600 euro baino gutxiagoko soldata eta neskenean %52,2k. Paradoxikoki, ikerketen arabera, neskak dira gurasoen etxetik alde egiten lehenak.    