Docutec Vatikanoa «egitura astuna» da Brasilgo Sao Felix de Araguaiako gotzain ohia eta Askapenaren Teologiaren aldekoa da Casaldaliga. Bere iritziz, Aita Santuak uko egin beharko lioke estatuburu izateari. Pedro Casaldaliga: «Aita santuak uko egin beharko lioke estatuburu izateari» Vatikanoa «egitura astuna» dela dio Pedro Casaldaligak eta horrek Eliza munduan zabaltzea eragozten duela. 1968. urtean iritsi zen Brasilera Pedro Casaldaliga (1928, Balsanery, Bartzelona, Herrialde Katalanak) eta hiru urte geroago Sao Felix de Araguaiako gotzain izendatu zuten. Duela bi urte, 75 urte bete zituenean, dimisioa eman zuen Askapenaren Teologiaren aldeko gotzainak. Ordezkoa iritsi aurretik Brasildik alde egiteko agindu zion Vatikanoak, baina Casaldaligak Mato Grosson jarraitzea erabaki zuen. «Pobre asko dago hemen eta lan handia dago egiteko». Brasilgo Eliza katolikoak, eta Latinoamerikakoak, oro har, sarri egin dio aurre Vatikanoari. Zer da zuentzat Vatikanoa? Funtsean, egitura astun bat da. Guk Erromako kuria arinago bat nahi dugu, askoz arinagoa. Eliza barruko nahiz kanpoko jende zintzo askoren aldarrikapena da hori. Aita Santuak uko egin beharko lioke estatuburu izateari. Vatikanoak ez luke estatu bat izan behar. Eliza hedatzea zailtzen du egitura horrek. Zer esan nahi duzu horrekin? Elizbarrutien autonomia errespetatu behar du Vatikanoak. Katolizismoak anitza izan behar du, benetako katolikotasuna bada. Batasun bat behar da, bai, baina horrek ez du esan nahi inor baztertu behar denik. Kontrakoa, Elizan denentzako lekua dago. Orain arte, baina, Vatikanoa oso eurozentrista izan da, lar zentralizatzailea. Larregiko boterea hartu du eta ez die utzi tokian tokiko elizei era autonomo eta askean euren bidea egiten. Ez dugu botere politikoa nahi, indar ebangelikoa baizik. Hogeita sei urtez izan da Joan Paulo II.a Eliza katolikoko burua. Zer balorazio egingo zenuke? Joan Paulo II.a oso figura handia izan da, baina kontraste askokoa. Gizarte gai batzuetan jarrera irekia agertu du, esate baterako. Gerra eta gatazka armatu guztiak gaitzetsi ditu. Iraken kontrakoa ere bai, modu esplizituan. Munduan goseak daudenen alde ere eskatu du. Era berean, gizarte gaien inguruko hainbat entziklika ere idatzi ditu. Kanonari eta teologiari dagokienez, baina, oso jarrera itxia izan du. Erromako kuriak zigortu egin ditu askapenaren aldeko gure teologoak eta erlijio ezberdinen arteko harremanak sustatzearen aldeko teologoak. Eta Erromako kuria Aita Santuaren besoa da. Oso zentralizatzailea izan da, eta autoritarioa ere bai, hein batean. Elizaren batasuna zaintzea izan da bere kezka nagusia. Elizaren erabakietan parte hartzeko aukera aldarrikatu duzue zuek. Ezinbestekoa da hori. Elizak berritu beharra du. Liturgiak pluralagoa eta eguneratuagoa izan behar du, derrigor. Emakumearen parte-hartzea, hautazko ezkongabetasun edo zelibatua apaizen kasuan, homosexualitatea eta ezkontza... gai horren inguruan gogoeta egin behar du Elizak, eta herriaren oihuari kasu egin behar dio. Oinarrizkoa eta ezbeharrezkoaren artean bereizten jakin behar du. Sexualitatearen gaian, esaterako, gauza bat da abortua eta beste gauza bat dira jaiotze-tasak kontrolatzeko metodoak. Eliza berritzeko ordua iritsi dela diozu. Aukerarik ikusten al duzu, baina, horretarako? Itxaropena badut. Asko gara kontzilio berri bat egitearen aldekoak. Laikoen parte-hartzea gero eta handiagoa da, eta, azkenean, Elizak zabaldu beharra izango du, ezinbestean. Lehen baino heldutasun handiagoa dugu eta behar denean gotzainari aurre egiten badakitela erakutsi dugu. Beste kontzilio bat egin behar da. Vatikanoko II. kontzilioa oso ona izan zen, baina errotik moztu zuten Joan Paulo II.aren agintaldian. Jarrera atzerakoia hartu zuten, Vatikanoa ixtekoa. Zeintzuk izan beharko lirateke kontzilioko agendako gai nagusiak? Lehenengoa, ekumenismoa. Benetako ekumenismoa. Elizek elkar onartu behar dute. Benetako ekumenismoa gauzatzeko, baina, Eliza katolikoko hierarkia aita santua, dikasterioak, nuntzioak... traba bat da. Ezin dugu gainerako erlijioekin erlijioaz bakarrik hitz egin, Vatikanoa estatu bat delako. Bigarren gai nagusia: erlijioen arteko harremanak sustatzea. Hans Kung-ek sarri esan du ez dela bakerik egongo munduan, ez badago bakerik erlijioen artean. Eta ez da bake hori lortuko erlijioen arteko elkarrizketarik ezean. Era berean, Jainkoaren erreinuko gai nagusitzat hartu behar dira justizia, ingurumena eta ekologia moduko gaiak. Ba al dago aukerarik Joan Paulo II.aren ordezkoa hura baino aurrerakoiagoa izateko? Gutxi. Haren bidea jarraituko du ziurrenik, berak aukeratu dituelako kardinal gehienak. *** Elkarrizketa-egilea: Ainara Argoitia *** Laburtua