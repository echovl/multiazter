Docutec Erreportajea: Institutu Onkologikoa, 76 urte minbiziari aurre eginez Ekainaren lehenean ireki zituen ateak Gipuzkoako Onkologiko berriak. Aldakoeneako eraikinak ateak itxi eta lekukoa Doctor Begiristain ibilbideko eraikin modernoak hartu du, Donostia Ospitalearen parean eta Miramongo berrikuntza-gunetik oso gertu. Aldaketa hori oso gertutik bizi izan du Jesus Mari Carrera medikuak. Gaur egun, prebentzio onkologikoko arduraduna da, 1993an kargua eskaini ziotenetik. Ia bizitza osoa egin du Aldakoeneako Institutu Onkologikoan, guztira 33 urte, eta instituzioaren ikuspegi historiko bikaina eskaini digu. Aldakoeneako eraikinean egin dugu hitzordua Jesus Mari Carrerarekin. Dagoeneko sumatzen da lekualdaketa, medikuak eta ospitaleko gainerako langileak bulegoak garbi uzten harrapatu ditugu. Eraikin zaharrari agur esateko unea iritsi da, izan ere, berriak ateak ireki ditu dagoeneko. Carrerak dokumentazio-lan bikaina egin du, eta datu zein bitxikeria ugari eskaini dizkigu Onkologikoaren historia ezagutzera emateko. Onkologikoa erreferente da minbiziaren kontrako borrokan Euskal Herrian eta baita gure mugetatik kanpo ere. Atzera begiratuz gero, historia luzea du Gipuzkoako Institutu Onkologikoak, izan ere, XX. mendeko hastapenetan, 1922an, Luis Ayestaran medikuak Medikuntza eta Kirurgiako Akademian "el cáncer de matriz en Gipuzkoa" hitzaldia eskaini zuen eta hitzaldiak minbiziaz berba egiten hasteko balio izan zuen. Oso baliabide gutxirekin eta ezer egiteko gai ez ziren, baina minbiziaz jarduteko eta ikertzeko balio izan zuen Akademiak. Haren itzalean, 1927an, eta Ayestaran Akademiako zuzendari zela, minbiziaz jarduteko batzorde bat osatu zuten eta erabaki zuten minbizia tratatzeko eraikin bat egitea, eta horrela sortu zen Aldakoeneako Onkologikoa. Errepublika garaian inauguratu zuten, hain justu ere, 1933ko abuztuaren 13an egin zen irekiera-ekitaldia, eta besteak beste, Indalecio Prieto eta Hernando de los Rios ministro sozialistek esku hartu zuten. Gipuzkoako Foru Aldundiak berrehun mila pezeta jarri zituen, Donostiako Udalak lursaila eta hogeita bost mila pezetako kreditua eta Kutxak 300 miligramoko radio bat erosteko beste berrehun mila pezeta eman zituen. Madril, Bartzelona eta Donostia Minbiziaren tratamendura bideratutako Euskal Herriko lehenengo erietxe monografikoa izan zen eta estatuko hirugarrena. Madrilen gramo bateko radioa zuten eta Bartzelonan gramo bat eta erdikoa. Garai hartan ez zen batere samurra minbiziari aurre egitea, izan ere, oso baliabide gutxi zituzten, baina pentsatzeko era aurrerakoiarekin aurka egin zioten minbiziari. Jesus Mari Carreraren esanetan, "botikarik ere ez zuten, soilik kirurgia apur bat eta erradioterapia egiteko aukera xumea". Institutu Onkologikoko lehenengo hamahiru medikuak honako hauek izan ziren: Ayestaran, Anguera, Llombart, Irigarai, Iparragirre, Barriola, Zubizarreta, Castañeda, Vidaur, Ugarte, Gil Clemente, Etxauz eta Matamoros. "Benetako aitzindariak ziren, diru gutxirekin, eskastasun handiarekin eta medikuntza-ekipo murritzekin minbiziari aurre egitera ausartu baitziren". Donostiakoak ateak ireki ondoren, estatu espainiarrean beste ospitale monografiko batzuk sortu ziren, besteak beste, Valentzia, Sevilla eta Galizian. Gerra zibila ere iritsi zen gurera, baina Onkologikoak ez zituen ateak itxi. Eta horrela egin zuen aurrera, etenik gabe, eta minbizia sufritzen zutenei laguntza eskainiz. Lehenengo Onkologia jardunaldiak Urteek aurrera egin ahalean, zientziak aukera berriak eskaini zituen minbiziaren kontrako borrokan eta testuinguru hartan, 1951n Onkologiari buruzko lehenengo astea antolatu zuten Donostian. Urtebete beranduago, 1952ko otsailaren 14an, Kutxak hartu zuen bere gain Onkologikoaren gestioa eta sekulako bultzada eman zion. "Teknologia aldetik asko hobetu zuen ordura arteko eskaintza eta indarberritu egin zuen Donostiako zentroa", gogora ekarri du Carrerak. 1966an Juan Mari Uriarte izendatu zuten zuzendari eta ondorengo urteetan 28 ohe izatetik 108 ohe izatera pasatu zen Onkologikoa. "Era berean, erradioterapiak, Onkologia medikoak eta zerbitzu kirurgikoak garapen handia izan zuten 70eko hamarkadaren hasieran . Esan dezakegu, gaur egun ezagutzen dugun Institutu Onkologikoa garai hartan sortu zela". Aldakoeneatik Doctor Begiristainera Aldakoenean urte asko egin ondoren, eta lan bikainari esker, Onkologikoak eraikin berria inauguratu du. Dagoeneko berrehun profesional baino gehiagok egiten du lan bertan, eta batez ere Gipuzkoako herritarrei eskaintzen die zerbitzua. Baina baita Euskal Autonomia Erkidegoko eta Nafarroako herritarrei ere. Aldakoenean 8 mila metro koadroko eraikina izatetik Miramonen 24 mila metro koadro izatera pasatu da Institutu Onkologikoa, eraikin modernoa bilakatuz. "Bakartuta egotetik ospitale-gune batera igaro gara, Miramongo berrikuntza-gunetik oso gertu. Orain beste ospitale eta zientzialariekin harremana estutzeko aukera izango dugu eta guztion arteko sinergiak aprobetxatuko ditugu". Onkologikoak ibilbide berri bati ekin dio, leku eroso, argitsu eta modernoan. Era berean, minbiziaren kontrako borrokan ere aldaketa handiak izan dira, eta aurrerantzean eraikin berrian zerbitzu hobea eskaintzea da erronka. Onkologikoak 52 gela ditu, ohe bakarra edo bi oheak erabiltzeko aukerarekin. Era berean, eguneko ospitalearen zerbitzua askoz hobea da orain. "Kimioterapia hartzeko lau-bost espazio genituen Aldakoeneako eraikinean eta orain hamabi ditugu, askoz leku gehiagorekin eta gaixoak senideekin egoteko aukera izango dute. Hori oso garrantzitsua da". Urtero 60 mila paziente artatzen dituzte Onkologikoan eta gipuzkoarrek asko estimatzen dute instituzioa. "Estimazio handia digute urtetan lan handia egin delako hemen eta aurrerantzean ere horrela segitzea espero dugu". Onkologikoa erreferente bilakatu da Gipuzkoan minbiziaren kontrako borrokan. Dena dela, Jesus Mari Carrerak aipatu digunez, "badira beste ospitale batzuk minbizia tratatzen dutenak, eta oso lan ona egiten dutenak". Minbiziari aurre egiteko prebentzioa Jesus Mari Carrera 1976ko urrian hasi zen lanean Onkologikoan, Onkologia Medikoko zerbitzuan. 1986an zuzendari mediko izendatu zuten eta zortzi urte egin zituen karguan. Gaur egun, Prebentzio Onkologikoko arduraduna da, "minbiziaren kontra aritzeko ezinbestekoa da prebentzioa, eta arlo horretan lan handia egiten ari gara. Bizitza osasungarria egiteaz gainera, arrisku-faktoreak existitzen direnean, ezinbestekoa da prebentzioa", gaineratu du Carrerak. Etorkizunari itxaropenaz egin nahi dio aurre Onkologiko berriak, ehun urte betetzeko asmoz eta horixe da erronka, minbiziaren kontrako lasterketan garaile ateratzea eta gaitzari aurre hartzea. "Gaur egun naturaltasunez eta normaltasunez egin behar diogu aurre minbiziari. Gaitz larria da, baina dagoeneko, minbiziaz ari garenean, burutik kendu behar dugu heriotza. Izan ere, gero eta gaixo gehiagok lortzen du sendatzea".  