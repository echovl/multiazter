Docutec Info adikzioa Interneten ibiltzeko adikzioa sortu da. Menpekotasun horri nola sortzen den eta dituen eraginez gain, sendatzeko Interneten dauden helbideak ematen ditu. Jabi Zabala ï Bilbo Erretzeak eta alkohola edateak mendekotasun fisiko eta psikologikoa sortzen dute. Adituen arabera, gau eta egun sarean nabigatzen ordu piloa ematen dutenek ludopaten antzeko mendekotasuna dute. Denak dira mendekotasunak, eta kasu larrietan ezinbestekoa da medikuen tratamendua. Interneteko kontuekin, gauzak puztu eta bere onetik ateratzeko joera dago titularretan. Hala, ziberadikzioa 'XXI. mendeko gaitzaª izango dela irakurri dugu zenbait psikiatraren hitzetan. Sarearekiko mendekotasuna zenbait ezaugarri bil ditzakeen gaitza da. Esaterako, chatekiko konpultsioa, zibersexuarekiko mendekotasuna edo web nabigaziorako joera neurrigabea. Ondorioak? Familiako bizitza edo harreman sozialak uztea, lan gutxiago egitea, garbitasuna eta osasuna urratzea, Internetekiko mendekotasunak kentzen digun denbora piloa dela eta. Baina, bizitzaren paradoxak, Interneten bertan asko dira gaitzari buruz dauden webguneak. Eztabaidak daude psikologoen eta psikiatren artean gaitz berri hau definitzeko, eta, gainera, internauta guztiek ez dituzte ezaugarri guztiak modu berean aurkezten. Gure jarduera adikzioa den argitzeko bururatuko litzaizkigukeen galderak erantzuten dituzte Center for online Addiction informaziogunean. Esaterako, nork duen ziberadiktoa izateko arriskurik handiena, zibersexuarekiko mendekotasuna ziberadikzioa den ala sexuzaletasun neurriz kanpokoa den besterik gabe. Mendekotasunari nola aurre egin edo nola trabak jarri erakutsiko digute, eta mendekotasunak dakartzan lege ondorioak ere bai. Eskoletako umeetan mendekotasuna nola eragotzi ere ikas dezakegu. Ziberadikzio bereziak ere badirela erakutsiko digute, sarearen bidezko burtsa eta bestelako negozioak kontrolik gabe egitea adibidez. Ziberadiktoak garen argi ez badaukagu, sarean dauden testetako bat egin dezakegu web horretan. Besteak beste, hasieran uste baino denbora gehiago online igarotzen dugun, goizean esnatzean egiten dugun lehendabiziko gauza posta elektronikoa begiratzea den, familiako harremanak eta etxeko lanak abandonatuta ditugun, horregatik lagunek errietarik egin diguten, online gaudela zerbait esaten digutenean haserretzen garen... Test umoretsua Tonu barregarria erabiltzen du beste test batek, Test de Adictos izenekoak: 'Igogailura helduta download botoia bilatzen baduzu, zure telefono faktura kaxa batean heltzen bada, zure txakurraren web orrialdea egin baduzu, konexiorik ez duen herrialde batera oporretan joan nahi ez baduzuª eta beste ezaugarri xelebre batzuk ematen ditu. Beste test batek addictions.org webgunean hamar ezaugarri emango dizkigu ziberadiktoak garen jakin dezagun, eta gaitza sendatzeko loturak eskaini. Ciberadictos anonimos gunean psikologo baten laguntza gomendatzen dute sarearekiko mendekotasuna sumatzen dietenentzat. Antzeko egoeran direnak harremanetan jartzeko xedea du webguneak. Espainian ziberadiktoen elkarte bat sortze bidean dela diote bertan. Webgune honetan, J.A. Estallo psikologoak dio ez dagoela Internetekiko mendekotasuna dei daitekeen fenomenorik, bideojokoekin gerta daitekeen fenomenoaren antzeko zerbait baizik. Esanak esan, batzuek arazoak dituztela argi dago, eta hori dio bertan CabRa ezizeneko ziberadiktoaren testigantzak. Gaitzaren ezaugarriak ¿ www.adicciones.org/enfermedad/internet Center for online Addiction ¿ www.netaddiction.com Test de adictos ¿ www.cibercol.homestead.com/test.html Ezaugarriak eta informazioa ¿ www.addictions.org/internet.htm Ciberadictos anonimos ¿ www.elojo.net/cyberadictos