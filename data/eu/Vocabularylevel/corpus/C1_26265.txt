Docutec Neguan nola gidatu behar den Erreportai luze baten atala. Neguan ondo gidatzeko kontuan hartu beharrekoak. Kotxean eraman beharrekoak, ez irristatzeko egin beharrekoak eta aquaplaning efektua nola gertatzen den. Haizeak, euriak, elurrak, izotzak eta lainoak gidatzea eragotzi egiten dutenez, horiek sortzen dituzten arriskuen aurrean erne egon behar dugu. Haizea maiz ez da atzematen, harik eta ibilgailua astindu eta bere bidetik ateratzen duen arte: horregatik komeni da bidertzeko garo eta gainerako landareen inklinazioa nolakoa eta norakoa den kontuan hartzea, hurrengo haize-erauntsiari aurrea har diezaiogun. Bi egoeratan jarri behar dugu berebiziko arreta: beste ibilgailu bat aurreratzean -bolumen handikoa baldin bada, bereziki- eta mendi, eraikin edo tunelek babesturiko leku batetik lau eta irekia den beste batera irtetean. Bi kasuetan ere bidezkoena abiadura murriztu, bolanteari gogor eutsi eta traiektoria piskanaka zuzenduz joatea da (bolanteari gogor eragingo bagenio, automobila zigi-zagaka has liteke eta). Motorea azelerazio-maila bizian mantentzea komeni da (abiadura txikiago batera jaitsita), motorearen indarrak traiektoria mantentzen lagun diezagun. Euriaren eragina okerragoa da hasieran, batez ere. Aurreneko euri-tantoak erortzean, eguratseko hautsarekin eta asfaltoko gantzarekin nahasten da ura, lurzorua labain-labaina bihurtuz. Ondoren atxikipena handixeagoa da eta ibiltzea uniformeago bilakatzen da baina, lurzoruan ur asko baldin badago, baliteke gurpilak irristatzea (acquaplanning efektu ezaguna). Aurreko ibilgailuarekiko distantzia handitzea eta abiadura murriztea komeni da horrelakoetan, bihurguneetan batik bat, bertara iritsi aurretik kotxea mantsotzen ahaleginduz, bidea oraindik zuzen delarik. Bolanteari poliki-poliki eragingo diogu, labainketarik gerta ez dadin. Elurretan ibiltzeari dagokionez, Espainiako Trafikoko Zuzendaritza Nagusiak zailtasuna lau mailatan sailkatu du, bakoitzari bere kolorea emanik.  Maila berdea arreta pizteko unea da, elurra hastean: autopista eta autobideetan orduko ehun kilometroko abiaduran joan daiteke, gehienez ere, eta gainontzeko bideetan, berriz, laurogei kilometrotan orduko; kamioiek eskuineko karriletik joan behar dute, gainerako ibilgailurik aurreratu gabe.  Maila horiak lurzorua hein batez elurrez estalia dagoela adierazten du: kamioiek eta ibilgailu artikulatuek debekatua dute zirkulatzea; turismo eta autobusen abiadura 60 kilometro orduko izan daiteke, gehienez ere; bihurguneetan eta tarte inklinatuetan abiadura txikiagoa izan behar du. Maniobrak, ahal dela, ez dira bat-batean egingo eta ibilgailu batetik besterako tartea handitu behar da. Eguraldiak okerrerako joera duela hautemanik, gurpilentzako kateak, arropa egokia, etab. ez baldin badauzkagu, hurrengo zerbitzugunean gelditu beharra dago.  Maila gorriak errepidea erabat estalita dagoela adierazten du: egoera zail horretan, kateak jarrita edo kotxeak neumatiko bereziez hornituta dagoenean bakarrik ibil gaitezke, orduko 30 kilometroko abiaduran, gehienez ere. Ibilgailu artikulatuen, kamioien eta autobusen zirkulazioa galarazita dago; gainerako ibilgailuen gidariei bidaia geroratzea aholkatzen zaie; kateak ipini behar izatekotan, ibilgeturik gelditu aurretik egin beharra dago; ez geratu behin ere zirkulazioa eragotz dezakeen tokian; ez aurreratu mugitu ezinik dauden ibilgailuak, aurrera jarraitzeko segurantzarik ezean.  Maila beltzak elurrezko geruza lodia dela gaztigatzen du: hainbat zentimetroko elurrak errepidea estali du edo, izotz bihurturik, zirkulatzea ezinezkoa da, denbora-epe luze batez mugiezindurik geratzeko arriskua baitago. Trafikoko Zuzendaritza Nagusiak adierazten dituen bideetatik joan eta beltz kolorearekin markatutakoetan ibiltzeari saihets egiten ahalegindu behar izaten da horrelakoetan. Geldiarazirik gertatzekotan, motorea itzali eta bertan gelditu behar dugu, ibilgailua abandonatu gabe, babestokirik gertu ez baldin badago. Ahal dela, elurra kentzen duten makinei traba egin gabe aparkatzen saiatu behar da. Izotz edo jela dagoenean, garrantzitsuena lurzoruari atxikitzen jakitea da. Traidore da izotza, bere atxikipen-koefizientea hutsaren paretsukoa izaki: hortaz, leku laiotzetan eta erreka-bazterretan kontu handiz ibiltzea da egokiena. Izotz-plakak egon litezkeen errezeloak bazaude, mantsotu abiadura eta ipini motorea erregimen apalean (1.500 edo 2.500 bira minutuko) atxikipen sendoagoa lortzeko. Balazta xuabe-xuabe ukitu behar da, labainketan ez aritzeko. Lainoa denean, guk ikustea eta beste gidariek gu ikustea da garrantzitsuena. Gurutzatzeko argiak pizturik eraman behar dira, luzeek lainotan errebotatzen dutelako. Egun argiz dugu baliagarrien lainotarako argiztapena (ikus gaitzaten, batik bat), argi horrek automobilak (kolore argikoak eta metalizatuak, bereziki) ia zeharo "ezabatzen", mimetizatzen dituelako. Lainoaren kontrako argi bereziak (aurrealdekoak) osagarri egokiak dira. Nahitaez eduki behar ditugun atzealdekoari esker, gure presentzia behar bezain laster hauteman dezakete gainerakoek. Baina gauez beste kotxe baten atzetik bagoaz, aurreko horren lainotarako argiak itsutzen gaituelarik, bistan da alferrikakoa dela argi-mota hori eta atzetik datorkigun ibilgailuko gidaria gureak itsutuko duela.