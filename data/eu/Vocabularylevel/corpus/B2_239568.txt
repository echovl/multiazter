Docutec Ezin etxebizitzarik eskuratu Gurasoen etxea laga eta etxebizitza duina eskuratzeko gazteek duten ezintasunari buruzko erreportaia duzu honako hau. Euskal gazteriaren kezka nagusietarikoa independentzia dela gauza jakina da. Baina ez gara nazio eraikuntzaz ari, gurasoen etxea laga eta etxebizitza duina eskuratzeko ezintasunari buruz baizik. Urte batetik bestera, gero eta zailagoa izaten da etxebizitza bat erostea. Izan ere, soldatak %3 baino ez dira igotzen, eta metro koadroaren salneurria %10etik gora garestitzen da. Azken hamarkadetan finkatutako joera horrekin, ezinezkoa da etxebizitzarik lortzea. Are gehiago gizarteko talderik "ahulenentzat": etorkinentzat, emakumeentzat eta gazteentzat. Lan merkatuko baldintzek egonkortasunik ematen ez duten garaiotan, 30 eta 40 urte bitarteko hipoteketetan sartzera behartuta daude gazteak. Zergatik garestitzen da lurzorua etengabe? Adituen ustez, eraikinak merkatuan har dezakeen salneurriaren araberako balorazioa egiten da lurzoruaren gainean, eta, beraz, orubeek izan dezaketen benetako balioa baino askoz handiagoa da merkatuan lortzen duten prezioa. Lurzoruaren gaineko lege orokorrek hori aldatu beharko lukete, egoera bere onera ekartzeko. Bitartean, politikariek arma eraginkorra aurkitu dute hauteskunde kanpainetarako (joan den apirilean EAErako hauteskundeetan agerian gelditu zen bezala), eta etxebizitzaren arazoa elkarri jaurtitzen diote. Berdin dio jada indarrean egondako alderdiek edo beraiek zuzentzen dituzten beste erakundeek konponbiderik aurkitzen ez badute; boto gehiago lortzeko aitzakia bada, milioika etxe eraikitzeko promesa egiten dute. Euskadiko Gazteriaren Kontseiluak (EGK) etxebizitzaren eskubidea kalean aldarrikatzeko garaia dela esan berri du. Horretarako, manifestazio nazionalerako deia egin du, lehen aldiz, "oinarrizko eskubide gisa babes osoa" izan beharko lukeela aldarrikatzeko. EGK eta beste hainbat talde eta elkartek antolatutako elkarretaratzea Bilbon egingo dute maiatzaren 14an, 18:00etan, Jesusen Bihotza plazatik abiatuta. Horretaz gain, maiatzean beste hainbat ekintza egindo dituzte; Barakaldon eta Sestaon, esate baterako. Datorren urtean, etxebizitzak ez direla hainbeste garestituko uste dute finantza erakunde handiek. BBVA banketxeko Ikerketa Zerbitzuaren arabera, hurrengo urtean %3 inguru soilik igoko dira prezioak, eskaria apaldu egingo delako. Azken urteetan, urteko %15etik gora garestitu izan dira etxebizitzak. Erakundeen arteko lehia dago etxebizitzaren inguruan. Batzuen eta besteen eskumenek talka egiten dute, eta alderdien menpe dauden foru aldundiak, udalak eta Eusko Jaurlaritza ez dira ados jartzen. Lurzorua arautzen dute erakunde batzuek, zerga legedia besteek eta legedi orokorrak hirugarrenek. Horrek bide ematen dio etengabe liskarrean aritzeko aitzakiari , eta hala, bide batez, ardurak saihesten dira. Donostiako Udalak, esate baterako, formula bitxia bideratu nahi du: Espainiako Armadak Loiola auzoan duen orubea eskatu dio Espainiako Defentsa Ministerioari, bertan etxebizitzak eraikitzeko. Rodriguez Zapateroren gobernuak eztabaida ugari eragin ditu Etxebizitza Ministerioa sortu eta Maria Antonia Trujillo horko ministro egin zuenetik. Azkenaldian 30 metro koadroko etxebizitzen afera zabaldu da komunikabideetan. EGK-ko ordezkarien arabera, nahikoa da "bakarrik edo bikotean bizi direnentzat, gazte zein zaharrak izan". Euren ustez, ohituragatik, gehienontzat "familiari lotzen zaion kontzeptua da etxebizitza, eta hori aldatu beharra" dagoela nabarmendu dute erakundeko kideek. Abertzaleen Batasunak (AB), berriz, Ipar Euskal Herriko etxebizitza hutsen inguruan landu duen txostena aurkeztu du aurten. Txosten horretan, etxe hutsen diagnosia egin dute, eta kopuruak eta arrazoiak zehaztu. Gainera, hutsik dauden etxebizitzen bidez etxebizitzaren eskari orokorrari egoki ihardesteko aholkuak ematen ditu ABk. Zaharkituak egotea, sasitarako etxeak izatea, beste nonbait bizi direnen bigarren etxebizitzak izatea eta merkatuan ezartzeko beldurra omen dira etxeak hutsik gelditzeko arrazoi nagusiak. Ondorio horretara iritsi dira, behintzat, Iparraldeko merkatua aztertuta.   Zenbait datu   EAEn ia 150.000 lagunek nahi izango lukete bizimodu independentea, baina ez dute etxebizitza bat eskuratzerik. Europako Itunak Espainiako eta Frantziako konstituzioek baino gutxiago babesten du etxebizitza eskubidea. 18 eta 34 urte bitarteko gazteen %30,5 besterik ez zen bere kasa bizi EAEn 2004an. Gazteek beren soldataren ia %80 behar dute maileguei aurre egiteko. Eusko Jaurlaritzak 177 milioi euro uzten ditu etxebizitzarako (2004ko datua), hezkuntzan baino hamar aldiz gutxiago. EAEn 85.000 etxebizitza baino gehiago daude hutsik. Iparraldean: Angelun 838 etxe daude hutsik, Miarritzen 834, Baionan 1.790. Donibane Lohizuneko etxebizitzen %47 bigarren egoitzak dira.    