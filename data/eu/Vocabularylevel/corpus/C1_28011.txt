Docutec Animalien sufrimendua ez da aintzakotzat hartzen Animalien eskubideen aldeko mugimenduaren sortzaile izan den filosofoarekin elkarrizketa. Animaliak babestu beharraz eta gizakia eta haien artek desberdintasunak azalpenak ematen ditu. Peter Singer    filosofoa Polemikoa da Peter Singer filosofoa, oso. Oran hiru hamarkada animalien eskubideen aldeko mugimenduaren oinarriak jarri eta antropozentrismoa irauli zuen. Donostian da egunotan. Arantxa Iraola/Donostia Ideia arantzatsuekin lotzen dugu maiz Peter Singer (Melbourne, 1946). Arazoak dituzten umeen zein neke handiz bizi diren pertsonen heriotzaren —eutanasiaren— aldekoa dela esaten dute haren aurkariek. Animalien eskubideen alde eginez gizakia eremu aberatsago batean ezartzen duela diote haren aldekoek. Atzo, Donostian V. Nazioarteko Ontologia Kongresuan hitz egin ostean, adeitsu mintzatu zen Egunkariarekin. 1975. urtean Animalien askapena liburua idatzi eta animalien eskubideen aldeko mugimenduaren oinarriak jarri zenituen. Gizakia eta gainerako animaliak parez pare jarri nahi dituzu? Beno, animalia eta gizakiak ezberdinak dira alde askotatik, horretan ez da dudarik, eta ni ez nago horren kontra. Aski nabarmena da. Gizakia, esaterako, artea sortzeko gai da, edo hizkuntza erabiltzeko... Baina horiek ez dira aski arrazoi sendoak animaliei beren eskubideak ukatzeko, edota haiei oinazea eragiteko. Animalien eskubideak bermatzea gaur egungo gizartearen erronka garrantzitsutzat duzu zuk, beraz... Afera garrantzitsua da oso. Pentsa dezagun milioika animalia sufrimendu handia jasaten ari direla oraintxe bertan, klase askotarikoa. Etxalde askotan, esaterako, animaliek bizitza osoa ematen dute sufritzen... Aintzakotzat hartzen ez den sufrimendua da, ezer ez dugu egiten horren kontra. Maila berean ulertu behar al dira animalien kontrako indarkeria zein gizakien kontrakoa? Kontua ez da zauritua izango dena pertsona edo animalia den. Berdin da hori. Animalia, emakumea, afrikarra edo europarra izan daiteke, horrek ez du axola. Kontuan hartu behar dena da indarkeria horrek zenbateko mina eragingo duen eta zergatik egiten den. Etorkizuneko filosofian gero eta indar gutxiago izango dute gizakia ororen ardatz hartzen duten korronteek? Beno, nik uste dut ja aurreko hamarkadetan aldaketa nabarmenak izan direla. Ingurumenarekiko eta gizaki ez diren animaliekiko konpromisoa gero eta handiagoa da. Hala ere, aurrerago egin daiteke oraindik. Noraino? Non da zure ideala? Niretzat, egoera ideal batean, sentitzeko ahalmena duten bizidun guztiak hartu beharko lirateke kontuan. Gizakiari, soilik gizaki izateagatik, ez zaio garrantzi handiagoa eman behar... Txinpantze baten edo gorila baten sufrimenduarengatik ere kezkatu egin behar dugu. Sufrimendua senti dezakeen ororengatik arduratzea da kontua. Zer da zuretzat etika? Nola bizi nahi duzun erabakitzera eramaten zaitu etikak. Iritzi ezberdinak aztertu eta zuretzat bizitzeko onena den bidea aukeratzera zaramatza. Ezaugarri gizatiarra al da? Aukera jakin batzuk egitera zaramatzan etika gizakien artean bakarrik gertatzen da, horretarako behar den ahalmena soilik gizakiek baitute. Baina gizaki ez diren animaliek ere badituzte jarrera jakin batzuen inguruan zenbait jokaera berezi, eta hein batean, nolabaiteko portaera etikoak ikus daitezkeela esan dezakegu. Animalia batek beste bati mesede bat egin eta hark mesedea itzultzen ez badio, haserretu egingo da... Animalien artean agertzen da besteei on egitea zer den, bai eta horren aurreko erantzun ezak sortzen duen haserrea ere. Hori guztia ez dute egiten guk bezala, era kontziente batean, baina horrelako zerbait gertatzen da. Zerk egiten du gizakia berezi gainerako espezieekin alderatzean, hizkuntzak, adimenak, arrazoiak, sinboloak sortzeko gaitasunak...? Galdera hori ez da zuzena. Izan ere, gizaki guztiek ez dituzte sortzen sinboloak, eta gizaki guztiak ez dira arrazoia edo hizkuntza erabiltzeko gai. Zenbait pertsona horretarako gaitasunik gabe jaiotzen dira. Orduan, ezin dira alde batean pertsona guztiak jarri eta bestean animaliak... Nolanahi ere, nire ustez, animalia eta gizakien artean dagoen ezberdintasun nabarmenena elkarri ezagutzak eta ikerketa ereduak zabaltzeko ahalmena da. Belaunaldi berriek aurrekoengatik ikasi egiten dute, eta horrek aldaketa handia esan nahi du. ...