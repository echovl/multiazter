Docutec Bizi testamentua Zuzenbidean doktorea den adituaren iritzi artikulua. Bizi testamentua onartua dago egun. Horren inguruko marko orokorra ipintzen du hasieran. Bukatzeko egun hauetan izan duen esperientzia zehatza eta galdera dakartza. Joan den astean, otsailaren 11n ospatu zen Gaixoaren Mundu Eguna, eta aurtengo hizpide nagusietako bat bizi-testamentua izan zen. Bizi-testamentua Chicagoko abokatu batek asmatu zuen 1967an, aspaldiko bezero batek hala eskatuta. Zera xedatzen zuen dokumentu hark: «Mediku jauna: gaixotasunak aurrera egin ahala neure burua gobernatzeko gai ez naizen unera heltzen baldin banaiz eta gaixotasunak sendabiderik ez badu, ez ezazu neure bizitza eta sufrimendua alferrik luza». Ohar gaitezen dokumentu horren atzean arazo moderno bat dagoela. Izan ere, zientziaren eta teknikaren aurrerapenaren kariaz, bizitzaren amaiera guztiz medikalizatu zaigu azken hogeita hamar urteetan. Zenbaitetan, medikuek beren tratamendu bukaezinekin hilzorian dagoenaren sufrimendua alferrik luzatzen dute. Ankerkeria terapeutikoa eta gaixoaren autonomiaren aintzatespena dira, beraz, bizi-testamentuaren eragile modernoak. Azken finean, bizitza artifizialki luzatzeko gai izanagatik ere, ba al dakite sendagileek hilzorian dagoena gizabidez tratatzen? Nafarroako eta Euskal Erkidego Autonomoetako parlamentuek «osasun arloko aurretiazko borondatea»-ri buruzko legeak onartu zituzten iaz (Nafarroako 11/2002 Foru Legea, maiatzaren 6koa eta Euskal Herriko 7/2002 Legea, abenduaren 12koa). Arau horiek diote bizi-testamentuan hainbat gauza erabaki ditzakegula: mina arintzeko tratamenduak hartzea, gorputz organoak dohaintzan ematea, zenbait tratamendu ez jasotzea eta abar; baina, dudarik gabe, erabaki garrantzitsuena hilzorian dagoenaren tratamenduari buruzkoa da. Orain arte, Europako legediek, kultura judu-kristauaren balioei jarraiki, eutanasia Zigor Kodeetan penalizatu izan dute. Azken urteotan, berriz, zerbait aldatzen hasi bide da; Holandak eta Belgikak lagundutako suizidioa legeztatu dute, eta gainontzeko herrialde gehienetan, gurean barne, bizi-testamentuak arautu dira. Frantziak eta Espainiak ez dute eutanasia onartzen; bai, ordea, hilzorian dagoenari bizi-eragile artifizialik ez ematea eta mina duenari tratamendu aringarriak ematea, gaixoaren biziraupena murriztuko badute ere. Hor dugu, beraz, euskaldunek, aukera. Aurrerantzean, edonork egin dezake bizi-testamentua, non xedatzen duen «etorkizunean, adimena galtzen badut eta, bizi-oldarrik gabe, azkenburuko eritasunak jota banago, ez dezatela nire bizitza alferrik luza». Azken asteotan Gipuzkoan zehar ibili naiz, Kutxak gonbidatuta, euskal legea herriz herri azaltzen. Adinean aurrera doazen pertsonak izan ditut entzule, kontu hauekin kezkatuta dauden erretiratuak batik bat. Gehienek, guztiek ez esateagatik, ongi iritzi diote «makina deskonektatzearen» erabaki latz hori familiakoei utzi ordez -horrek ekar dezakeen eztabaidarekin- bakoitzak aurretik hartzeari. Hori dela gizabidezkoa. Hobe dela guztiontzat bakoitzak bere gorputzaren eta bizitzaren gaineko erabakiak har ditzan, karga hori besteei utzi beharrean. Baina, galdetu izan dudanean dokumentu hori egiteko asmoa zenbatek duen, inork ere ez du, oraingoz bederen, eskurik jaso. Zergatik ote?  