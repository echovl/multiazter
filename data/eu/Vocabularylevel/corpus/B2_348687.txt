Docutec Kasu egin neurri hauei Janari galkorrak beti hozkailuan gorde behar dira. Egin berritan (egosi, irakin edo frijitu eta berehala) hozten utz itzazu eta segidan hotzetan gorde. Beti itxita edo estalita gordetzea komeni da, eta ahal bada elkar ukitu gabe, bata gordinik badago eta bestea aurrez kuzinatua bada bereziki. Hozkailuan denbora luzez egon ondoren ere ez lirateke kontsumitu behar. Tenperatura altuan mikroorganismoak azkar ugaltzen dira, baina tenperatura hotzean ere ez daude erabat hilik eta, horregatik, hozkailuan egon diren bitartean, motel-motel bada ere, ugalduz jarraitu dutenez, lau egunetik gora hozkailuan egon den janaria (aldez aurretik kuzinatua izan dena) ez genuke kontsumitu behar. Kontuz garraioarekin. Izoztuak erosten baditugu, dendatik hartu eta zure etxeko izozkailura sartu artean, denbora gehiegi pasatzea ez da komeni. Latak badira, ontzikiak ez du inolako zulorik eduki behar, ezta mailaturik edo sabeldurarik ere. Latak hezetasunik gabeko leku lehorrean gorde behar dira, bero-iturrietatik (sukalde, etab.etatik) ahalik eta urrutien. Artisau-freskagarriak, industrialak ez direnak alegia, prestatzen dituzten lekuan bertan kontsumitzea komeni da, horien garraioa problematikoa izan daitekeelako (ez dute normalean kontserbatzailerik edukitzen). Izozkiekin ere kontuz ibili behar da. Saltzaile ibiltarien izozkiei kontrolak ez zaizkie hain zorrotz egiten eta, horregatik, kasu horietan produktuari berari adina, kontserbazio eta salmentako egoerari erreparatu behar zaie. Moluskuak edo itsaskiak ere ez daude arriskutik kanpo. Betiere gutxieneko osasun-bermea izan beharko lukete eta zalantza edukiz gero, hobe duzu etxean berriro ere sukaldean prestatzea, gordinik gusturago jango zenituzkeen arren.Baina arrautzak eta maionesak dira janari-intoxikaziorik gehienen eragile, eta ia beti salmonella izaten da kutsatzen duen germena. Tortillaren bat prestatuz gero, ongi egina egon behar du, eta ez arrautza ia gordina dagoela. Jatetxeren batean bazaude, eta atera dizutenak itxura txarra badauka (gutxi egina, edo gordin samarra) atzera bota ezazu, arrazoiak emanda. Arazorik ez edukitzeko, arrautza gordina dagoela ez prestatu jakirik. Maionesa industrialak aditibo edo gehigarri askorekin prestatuak izaten direnez, zailagoa da horietan bakterioak ugaltzea. Dena den, etxeko maionesak goxoagoak izaten direnez, erabilitako arrautzek freskoak izan behar dute beti, kanpotik garbiak, eta inolako arrakala edo zartaturik gabeak. Maionesari limoia edota ozpina botatzea komeni da, sobratutakorik ez gorde inoiz beste baterako, eta, ahal izanez gero, juxtu bazkaldu aurretik prestatu eta zerbitzatzea komeni da. 3 Janari-intoxikazioak,  Jabier Agirre. Elhuyar aldizkaria, 155. zk. (Zientzianet), 2000-06-01