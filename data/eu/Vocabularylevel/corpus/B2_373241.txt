Docutec Eduardo Roldan: "Eskiaren arrastoak lehen aldiz ikusi nituenean, zerbait mugitu zitzaidan" Eski garaian gaude bete-betean, elurraz gozatzeko garaian, hain zuzen. Eta benetan ikaragarri gozatzen duen pertsona batengana jo dugu, berak elurrarekin sentitzen duena konta diezagun. Hona hemen Eduardo Roldan, Candanchuko eski-estazioko zuzendariak azaldu diguna: Txiki-txikitatik txunditu zuen elurrak. Eduardo Roldan donostiarrak urte mordoa darama Candanchuko eski-estazioan lanean. Hemeretzi urte zituela iritsi eta mota askotako lanetan aritu zen hasieran. Egun, eski-estazioko zuzendari eta neguko kirolen Espainiako Federazioko presidente da. Eskia da bere bizitzaren ardatz, baina elurrak erakarri zuen lehenago. "Eskiarekin baino lehen, elurrarekin maitemindu nintzen. Donostian gutxitan egiten du elurra, baina mirakulua gertatzen zen gutxietan hipnotizatuta gelditzen nintzen, teilatuak zuriz margotzen zituzten elur-malutei begira". Gaur egun asko dira eskia praktikatzen dutenak, baina Eduardo Roldan gaztea zenean, ez zen oso kirol ezaguna. Zaletasuna konturatu gabe piztu zitzaiola aitortzen du: "Mendizaleen artean hazi nintzen; gurasoak eta osaba-izebak mendiari lotuta bizi ziren. Cristi izeba gogoratzen dut bereziki, bera izan baitzen nire zaletasunaren errudun nagusietako bat. Eskiak, motxilak eta botak ikusten nituen etxean eta oharkabean, mundu horretan sartu nintzen". Eskiatzen hasi zeneko urteak gogoratzean irribarre malenkoniatsua ateratzen zaio, izan ere, oroitzapen politak gordetzen baititu. "Lehen aldiz eskiaren arrastoak elur gainean ikusi nituenean, zerbait mugitu zen nire barruan. Hamaika urte nituen eta sentsazio magiko bat sentitu nuen. Mutil koxkorra nintzela, asteburuetan Otzaurtera eta Aralarrera joaten ginen, goizeko ordu txikitan. Trena goizeko seietan ateratzen zen Donostiatik eta bostetan meza entzuten genuen geltokian bertan. Eskia nire bizitzaren ardatz bilakatu zen pixkanaka eta irteera haietan eskiaren munduan sartuta zegoen jendea ezagutzeko aukera izan nuen: besteak beste, Adolfo Begiristain zena, Azkarate anaiak, Juan Laredo eta Carmelo Domecq iraupen-lasterkariak eta Arrazola doktorea gogoratzen ditut bereziki. Haiei esker, Candanchu ezagutu nuen. Sosik gabe nengoen eta haiek gonbidatu egiten ninduten. Pribilegiatua izan nintzen". Zaletasuna serioago bilakatzen hasi zenean, berriz, txapelketetan parte hartzen hasi zen. Garai hartan, lehiakide gutxi zituen Roldanek eta emaitza onak lortu zituen laster. "Txapelketa garrantzitsu asko irabazi nituen, besteak beste, Euskadiko eta Nafarroako txapeldun izan nintzen Conchita Velascorekin batera", gogoratzen du. Txapelketetan buru-belarri sartuta zegoenean, berriz, soldadutza egiteko deia jaso zuen. Cadizera bidali zuten, baina hori ez zen oztopo izan eskiatzen jarraitzeko. "Amateur nintzela, Cadizera joan behar izan nuen. Bertan, sei hilabetez egon nintzen eta gero, Madrilera bidali ninduten, baina ez pentsa eskia alde batera utzi nuenik, ezta gutxiago ere! Guztia dantzan jarri eta nazioarteko eski-lehiaketetan parte har zezan lortu nuen". Dibertitzeaz gain, ikasteko aukera ere izan zuen eta eski-monitore izateko titulua atera zuen. Soldadutza bukatu zuenean, bere jaioterrira itzuli zen, Donostiara, hain zuzen. Baina denbora gutxi gelditu zen hiriburuan. Ezusteko gertakari batek Candanchura bidali zuen bueltan: "Soldadutza amaitzean, Candanchun Espainiako Txapelketan parte hartu eta hanka hautsi nuen. Ondorioz, Jakako ospitalean denbora dezente igaro behar izan nuen. Eskiatzaile asko ezagutu nituen Jakan eta handik denbora batera, bertan gelditzea erabaki nuen. Hasieran, oso lan ezberdinetan aritu nintzen: hotelaren administrazioan, irakasle gisa... Behar zen guztia egiten nuen". Handik urte gutxira Austriara abiatu zen, Tirol aldera. Bere heziketa osatzeko asmoz joan zen eta lau urte eman zituen leku eder hartan. "Oso ondo integratu nintzen, hasieratik austriar sentitu nintzen eta geroztik, nire bigarren etxea da Austria". Ordutik hona, Candanchu izan da bere bizilekua. Hasieran aipatu bezala, hemeretzi urte zituenean alde egin zuen Donostiatik, baina, tarteka, itzuli egiten da lagunak ikustera. Aitortzen duenez, portuko jatetxeetako sardinen eta Kontxako paseoen falta sumatzen du, batez ere. Candanchun, ordea, behar duen guztia dauka: eskiatzeko aukera, alegia. Izan ere, urteen poderioz, eskiarekiko zaletasuna areagotu egin zaiola azaltzen du: "Gero eta gehiago gustatzen zait eskiatzea eta urtetik urtera gehiago disfrutatzen dut. Ez dago adinik eskiatzeko, ezta ikasteko ere. 78 urteko ikasle bat izan nuen eta inork baino gehiago gozatzen zuen. On Jose zuen izena eta 88 urtera arte jarraitu zuen eskiatzen". Baina, une goxoak ez ezik, egoera latzak ere bizi izan ditu. "Larriena, 2000. urtean gertatu zen, Austrian. Ordu laurden bat lehenago hartu genuen trenak su hartu eta 186 pertsona zendu ziren. 1985ean Candanchun izandako elur-jausia ere ez dut ahaztuko, 6 pertsona hil baitziren".