Docutec Ezkertiarrok! Kontua da, 40 urte geroago, nik uste dudala kamiseta horretako lehenengo hitzak euskaraz izan daitezen eskubidea dudala. Eskubidea dut, euskara hutsean idatzitako kamiseta jasotzeko! MADDALEN IRIARTE /   Ni ezkerretik hasten naiz gauzak irakurtzen. Ezkerretik hasi eta eskuineraino. Ezkerretik hasi eta eskuineraino. Idatzi ere hala egiten dut. Horregatik kartel bat irakurri behar dudanean, etiketa batean, egunkari bat irakurtzen hasten naizenean begiak ezkerrera joaten zaizkit lehendabizi. Egia da beste kultura batzuetan milioika gizon-emakumek alderantziz egiten dutena. Eskuinetik hasten dira eta ezkerreraino; baina guk ez. Gu, ikusten denez, ezkertiarrak gara. «Muévete» da, aste honetako ez dakit zer egunetan, astea berezia izan baita, ikastolara doazen haurrei ere banatu dizkieten kamiseta urdinetan irakur daitekeen lehenengo hitza. Gero zer jartzen duen ez dakit, badakit euskaraz ere zerbait jartzen duela, baina haserreak itsutu egin nau pixka bat, eta juxtu-juxtu dakit euskal erakundeek banatutako kamiseta dela. Eta haserre nago, nire semeen kamiseta horretako lehenengo hitzak espainieraz daudelako, eta nik nire semeen kamisetaren lehenengo hitzak, datozen tokitik etorrita, euskaraz nahi ditudalako. Euskaraz eta espainieraz egin behar direla? Erabaki politikoa hori bada, aurrera. Badakit hizkuntza kontuetan gauzak poliki eta malguki egin behar omen direla etekin egokiak lortzeko. Hala diote dakitenek eta hala izango ote, bestelako frogarik egin ez badugu ere. Baina euskaldunok garenokin ere begirunea beharko litzateke. Niri kamisetaren detailetxoa errespetu faltaren adierazpena baino ez zait iruditzen. Nire semeek eskubidea dute, ezkerretik irakurtzen hasten direnetakoak izaki, lehengo hitzak euskaraz irakurtzeko. Ikastolara joan izan naiz beti; beraz, lehenengo urteetan aulkirik ere ez genuenez, kuleroak zuriak ez baizik gris kolorekoak eramaten genituen etxera. Geroztik, batxiler guztia testu liburuak itzultzen egin dugu, baina gai izan gara, besteak beste izateko zailtasunak zailtasun. Belaunaldi bat geroago, gure seme-alabek aulki eta mahaiak badituzte eta testu liburuak ere bai, eta oso pozik gaude. Pozik gaude baina kito, gure eskubidea baino ez baita. Ez naiz hasiko eskubide hori gauzatu zedin gure gurasoek egindako lana, eta pasatutako nekeak, penak, batzuetan kartzelak kontatzen. Kontua da, 40 urte geroago, nik uste dudala kamiseta horretako lehenengo hitzak euskaraz izan daitezen eskubidea dudala. Eskubidea dut, euskara hutsean idatzitako kamiseta jasotzeko! Egin behar badira bi tankeratakoak (eta nik ezetz uste dut, honelako esapideak euskaraz egoki sortuz gero, hizkuntza biziaz era egokian ingurua blai-blai uzteko aukera dugu), egin! Gure gurasoek beste zerbait merezi zuten eta gure seme-alabek ere bai. «Muévete» esateko «mugi» esaten zidaten niri. Beste batzuek «muittu» esaten zieten seme-alabei. Berriz mugitu beharko dugu, kamisetetan, sendagilearenean, eta hiritar bezala dagokigun toki guztietan ezkerretik eskuinera eta goitik behera euskaraz aritzeko eskubidea izan dezagun. Baina dagokionari ere, horixe: Mugi!    