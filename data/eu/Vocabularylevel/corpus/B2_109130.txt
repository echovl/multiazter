Docutec Zzziiiuu bruumm Hiztegietara jotzen badugu, honako definizio hau irakurriko dugu: zarata hots edo hots-multzo ozen eta nahasia da. Era askotako zaratak daude, eta ez beti desatseginak: olatuek harkaitzen kontra jotzen dutenean, txingorra gure etxeko kristalen kontra eztanda egiten duenean edo haizeak berak gure maitearen ilea txirikordatzen duenean, gure zentzumenen gozagarria izaten da. Badira, hala ere, zarata ilunak, beldurgarriak. Eta beldurgarrienetan beldurgarrienak gerrak sortutakoak dira. Goiz batean, gutxienik ustean, aireplanoak agertu ziren zeru oskarbian eta dinbili-danbala, eta aireplanoak herri gainean jirabiraka, burdinazko enara erraldoiak, ilunak, astiro, ozen, eta kanpai hotsak egundokoak baino larriagoak. 'Aireplanoak! Aireplanoak!' hasi zen jendea arrapaladan. Denak etxeraka hasi ziren arineketan, baserritarrak aterpeetara sartzen ziren izuturik. Eta ez ziren gure jolasean egiten genituen paperezkoen modukoak, aireplano hauek lehergailu itzelak zekartzaten, errapearen moduko sabelpetik zintzilik. 'Aireplanoak!' aldarri egiten zuen jendeak arineketan, eztandarik entzun orduko oraindik. Ez nintzen etxera joan, han denbora guztian amaren errietak entzuteko. Maistra Irenek esandakoa gogoratu nuen, etxera joan baino hobe zela gordeleku bat bilatzea lurraren azpian. Halakorik ez zegoenez gero, dinbili-danbala entzun nuenean, kanpandorrera joatea otu zitzaidan. Ez dakit nork jo zuen kanpaia, baina ni heldu nintzenerako soka libre zegoen, zintzilik, eta inor topatu gabe igo nintzen zurezko zurubi ilun eta kiribiletik gora gorengo ganbara esturaino. Han erdian kanpaia kulunka baina mutu zegoen jadanik, inguruan leiho zabalak zeuden et handik goitik ikusgarria zen dena, herriak han behean urbanisten planoa ematen zuen, eta hara non agertu ziren gainetik aireplanoak hegalak zabalik trrruuuu eginez eta puntu batzuk soltatzen, eta puntu suspentsibo haiek lurra jotzen zutenean suak hartu eta lehertzen ziren, eta dena ikaratzen zen, eta erori beharrez astintzen zen kanpandorrea ere. Puntu bat Gaztainaga familiaren jauregira jausi zen han behean, teilatuan zulo bat eginda, eta kristalak zartatu ziren eta suak hartu zituen gortinak. Eta leihoetatik sualdiak irteten ziren, eta amatatzen zela ematen zuenean sulama gorriak irteten ziren berriro bufadaka. Gero suak etxe guztia hartu zuen, gaina eta barrua dena zeharo erretzeko modurik beldurgarri eta ikusgarrienean. Zzziiiuu bruumm eginez erortzen ziren puntuak, eta dena dardaratzen zen, eta lurrikararen gainean jirabiran jarraitzen zuten aireplanoek, eulitzarrak haragi ustelduaren gainean bezala. Eta aireplano bat hur-hurretik pasatu zen eta pilotoa ikusi nuen, larruzko gorroarekin eta betaurreko beltzekin, eta buelta ematen zuen artean beherantz begira. Gudari batzuk aireplanoei behetik gora tiroka hasi ziren, tra tra tra, tra tra, eta tiro hotsa izugarria zen. Erasoa amaitu zenean ke-laino ilunak hedatzen ziren teilatuen artetik, eta dei eta intziri urrun batzuk baizik ez ziren entzuten. Kanpandorretik kalera jaistean emakume batzuk garrasika topatu nituen: 'Aitaren eta semearen eta espiritu santuaren.' egiten zuten. Eta beste batzuek: 'Non erori dira ba?' Eta nik banekien non, suntsiduraren planoa egin nezakeen, Gaztainagatarren jauregian, Ontziolako ofizinan, Zubietako baserrian, eta hala. 'Aireplano alemanak izan dira!' esaten zen. Eta lantzean behin gora begiratzen genuen, ze edozein momentutan ager zitekeen berriro aleman gaizto haietako bat bere betaurreko beltzekin eta, gure gainetik pasatzean, botoia sakatu eta, hara han, punto suspentsibo pilo bat askatuko zuen hemengo bazterrak suntsitu, zulatu eta erretzeko. Eta orduan jendea arineketan hasiko zen izututa, eta umeak negarrez, eta emakumeak garrasika nora joan ez zekitela, hemen ez zegoelako gordelekurik lurpean. Eta Josemarik kontatu zidan Elortzako etxearen teilatuan zuloa eginda erori zela, eta ohe gainean geratu zela lehergailua eztanda egin gabe, ume bat lotan bezala. 'Etxerre batzen * egin beharko dugu' esan zuen baten batek. Eta arratsaldea eskean eman genuen, etxerre batzen. 'Eskean hasi beharrak lotsa apur bat ematen digu, baina.' esan zuen gaztainagatar batek. Aberatsak ziren betidanik eta ez zeuden ezer gabe bizitzen ohituta, orain geratu ziren lez, ezer gabe. *erretako etxea konpontzeko diru-eskean ibiltzea Joseba Sarrionandia, Kolosala izango da! TXALAPARTA, 2003 