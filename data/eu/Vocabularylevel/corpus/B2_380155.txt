Docutec Edurne Andueza, Matia Fundazioko fisioterapiako koordinatzailea Edurne Andueza fisioterapeuta da eta 15 urte daramatza lanean Matia Fundazioan. 1992an ikasketak bukatu eta berehala hasi zen bertan praktiketan. Matiako zenbait zentrotan aritu da eta, 2004. urteaz geroztik, koordinatzaile nagusia da. Antiguako zentroan dauka bulegoa, baina gaurkoan Zarauzko zentroan egin dugu hitzordua, Edurne alde batetik bestera dabil-eta. Bere lana nahiko estresagarria dela aitortzen badu ere, aspertzeko tarterik ez duela eta "orduak oharkabean pasatzen direla" baieztatzen du. Edurne Andueza Matia Fundazioko errehabilitazioko zentroen koordinazioaz arduratzen da. "Lehenik, Antiguako zentrora joaten naiz eguneko parteak ateratzera, zentro guztien koordinatzailea ez ezik, bertako koordinazio-lanak egiten baititut. Ondoren, agenda kontsultatu eta eguneko bilerak antolatzen ditut. Hori betetzen dudanean, unean-unean sortzen diren arazoez arduratzen naiz". Eginkizun horiek guztiak direla eta, gaixoekin egoteko tarte gutxi dauka eta, bere hitzetan, horixe da bere lanaren alderik txarrena: "Gaixoekin egotea gustatzen zait. Prest nago koordinatzaile-lanak egiteko, baina fisioterapeuta izaten jarraitu nahi dut, horixe baita nire lana. Batzuetan, ordea, ez dut tarte handirik izaten eta moldatu beharra izaten dut. Urria aldera, esate baterako, lan mordoa izaten dut koordinatzaile gisa eta ezin dut pazienterik izan. Udaran, berriz, denbora gehiago ateratzen dut". Matia Fundazioaren baitan errehabilitazio anbulatorioa ematen duten zazpi zentro daude Gipuzkoan, gehienak Donostian kokatuta: Amara, Gros, Intxaurrondo eta Antigua auzoetan; eta Donostiatik kanpo, berriz, Zarautz, Hernani eta Lasarten. Horien artean, espezializatutako zentro bakarra Amara auzokoa da. "Bizkarrezurreko eskola" deitzen diote eta bertan, bizkarrezurreko gaitzak tratatzen dira, bereziki. "Euskadiko lehen bizkarrezurreko eskola da. Izan ere, errehabilitazioko zentroa baino gehiago, eskola moduan dago egituratuta: gaixoak taldeka daude antolatuta eta ariketa fisikoak egiteaz gain, anatomiako klaseak hartzen dituzte bizkarrezurra ezagutzeko. Horrelako zentroak antolatzea oso zaila da, taldeak osatzea oso konplikatua delako", zehazten du Anduezak. Zarauzko zentroan tratamendu anbulatorioa behar duten era askotako pazienteak daude: traumatologiakoak, erreumatologiakoak, neurologiakoak edota istripuak jasan dituztenak. Zentroko ateak zeharkatzean, fisioterapeutak eta era askotako pazienteak aurkitu ditugu, denak espazio bakarrean bilduta. Batarekin  eta bestearekin hitz egiten harrapatu dugu Edurne. Gaixoekiko harremana asko zaintzen du eta bere lanarekin disfrutatu egiten duela agerian uzten du: "Hemendik hara ibiltzea nahiko estresagarria da, baina orduak oso azkar pasatzen dira. Matia Fundazioko zentroak irekiak dira, hau da, gaixo guztiak batera daude eta oso giro polita sortzen da. Izan ere, etortzen diren pazienteek gaixotasun arinak izan ohi dituzte eta ez dute bakarrik egoteko beharrik. Bestalde, tratamenduek, batez beste, bi hilabete irauten dute eta denbora-tarte horretan egunero elkar ikusteak oso harreman estuak sortzea  ahalbidetzen du. Gainera, adineko pertsonek, batik bat, hitz egiteko gogo handia izaten dute, psikologikoki behar handiagoa dutelako. Asko negarrez joaten dira tratamendua bukatzen dutenean. Emakume batekin, adibidez, oso harreman estua izan nuen eta tratamendua bukatu ondoren, bisitan etortzen zitzaidan". Halere, Anduezak argitzen duenez, bakarrik egon nahi dutenek aparteko geletan sartzeko aukera dute. Edurne Andueza energiaz beteriko emakumea da eta atsegin handiz azaldu digu zentroen funtzionamendua: "Zentroa ireki baino lehen, lanerako tresna guztiak prestatzen dira: ohatilak, izarak eta kremak. Zentro bakoitzeko koordinatzaileak eguneko parteak banatzen ditu; bertan, fisioterapeuta bakoitzak egunean dituen pazienteak eta tratamenduak daude zehaztuta. Honenbestez, gaixoak ordu jakin batean iritsi eta, zuzenean, dagokien fisioterapeutarekin hasten dira lanean. Lehen aldiz etortzen diren gaixoen kasuan, elkar ezagutu eta tratamenduaren berri ematen diegu". Era askotariko gaixotasunak tratatzen dira Matiako zentroetan, batik bat, traumatologia eta erreumatologiakoak, besteak beste: tendinitisak, muskuluetako gaixotasunak, bihurdurak, fibromialgia, artrosia eta artritisa. Neurologia arloko gaixotasun batzuk ere tratatzen dituzte, batez ere, hemiplegiak eta paralisiak. Bestalde, Anduezak dioenez, azkeneko bi urteetan bi espezialitatek hartu dute indar handia: kalte zerebralak eta zoru pelbikoak, hain zuzen ere. "Zoritxarrez gero eta gehiago dira kalte zerebrala duten gaixoak, batik bat motorreko istripuen ondorioz buruan kolpea hartu dutenak. Gaixo horiek, errehabilitazio fisikoaz gain, psikologoa, logopeda eta terapeuta behar dute. Hemendik gutxira, kalte zerebrala tratatzeko zentro espezializatua jarri nahi dugu abian". Zoru pelbikoari dagokionez, inkontinentzia-arazoak lantzen dituen Euskadiko zentro bakarretarikoa Matia Fundazioan dago. Edurne, gainera, horretan espezializatua dago: "Tratamendua ez da berria, Europako iparraldean aspaldi hasi ziren. Euskadin, ordea, azken urteotako kontua da eta, orain arte, Donostia Ospitaleaz eta Poliklinikaz gain, ez zen inon tratatzen. Tratamendua banaka zein taldeka egiten dugu eta metodo ezberdinak erabiltzen ditugu: zonaldea indartzeko ariketa fisikoak, elektroterapia eta masajeak, besteak beste". Anduezak azaldu bezala, inkontinentzia-arazoak ez dituzte soilik adineko emakumeek jasaten: "Era askotariko emakumeek pairatzen dute, esaterako: ama izandakoak, adinekoak eta kirolariak. Arrazoia anatomikoa da: gizonen pelbisa itxia da eta emakumeok, berriz, zuloa dugu. Gauzak horrela, grabitatearen edo kirolaren ondorioz, barrenak behera joaten dira eta inkontinentzia agertzen da. Harrigarria bada ere, aerobika edo lasterka egiten duten neska askok izaten dute arazo hori". Oihana Prado (Kazeta5) ____ Artikulu honi buruzko ariketa-sekuentzia egiteko, bilatzailean 381432 idatzi.