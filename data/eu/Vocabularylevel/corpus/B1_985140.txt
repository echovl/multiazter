Docutec Copyright eta Creative Commons Argazki eta testu guztiek dauzkate berekin egile eskubideak, eta sortzaileak, berriz, copyright delakoak babesten ditu. Egileak ez badu kontrakorik esaten, hura izango da bere lanen jabe bakarra bizi den arte, eta hil eta hurrengo 70 urteetan ere bai. Zer esan nahi du horrek? Hauxe: soilik egileak eta haren oinordekoek egin ditzake lanaren kopiak, haiek soilik erreproduzitu dezakete, interpretatu, hari lotutako lanak sortu edo publikoki aurkeztu. Erabili nahi duen orok baimena eskatu beharra dauka. Salbuespenak ere badira, baina oso gutxi: aipu eskubide onartua dago (pasarte jakinak erabiltzeko aukera ematen du), eta kopia pribatua egitea ere bai, nahiz eta eztabaida handia dagoen horren inguruan, ez baitago argi zenbateko hedadura har dezaketen kopia horiek. Sortzaileak aukera du copyright horri uko egiteko eta bere lana erabilera publikoaren esku uzteko. Baina bada beste aukera bat ere: Copyleft baimenak. Horien bitartez, egileak baldintza sorta bat jar dezake eta bere lana nola erabiltzea nahi duen zehaztu dezake. Copyleft baimenik ezagunena Creative Commons da. Baimen mota hori duten lanak (CC siglak eraman ohi dituzte) kopiatu eta zabaldu daitezke, baina egileak jarri dituen ohar eta mugei jarraitu behar zaie beti (atributu edo ezaugarriak deitzen zaie). Honako hauek izan daitezke: 'Attribution' (Aitortu): lanaren egilea nor den esatera behartzen du. 'Noncommercial' (Ez merkataritzarako): kopiatzen duenak ezin du etekin ekonomikorik atera. 'No Derivative Works' (Lan eratorririk gabe): inolako aldaketarik gabe zabaldu behar da lana (argazkia erabil dezakezu baina ezin collage batean erabili, adibidez). 'Share Alike' (Berdin partekatu): lan horri lotuta sortzen diren guztiek jatorrizkoak bezalako baimena eduki behar dute (adibidez, galarazita dago CC baimena duen argazki bat copyright duen liburu batean argitaratzea). Ezaugarri hauetatik bat bakarra har dezake egileak, edo batzuk, eta berak nahi duen baimen mota sortu. Musika talde batek, adibidez, erabaki dezake nornahik kopiatu ahal izango dituela haien abestiak, baldin eta egileen izena jartzen badu (Attribution) eta inork dirurik irabazten ez badu (Noncommercial). Eta taldeak ez balu nahi izango DJ batek abestiak beste batzuekin nahastea, orduan No Derivative Works ezaugarria jarriko luke. Oso erraza da baimen mota bat aukeratu eta ezartzea web orrian sartu, eta inprimaki bat betetzea besterik ez da. CC baimena duten lanak non? Internetetik hartutako lan bat erabili nahi badugu onen-onena da Creative Commons (CC) baimena edo antzekoa daukatenak soilik hautatzea. Horietan argi esaten da zein ezaugarri errespetatu behar diren, eta hala eginez gero, ez dugu arazorik edukiko. Webgune askok izaten dute baimen mota hori erabiltzaileek edukiak han jartzeko. Hauek dira ezagunenak: Flickr.com (argazkietan) eta Youtube.com (bideoetan). CC baimenarekin datozen edukiak bilatzeko modu azkar eta eraginkorrik bada, Firefox nabigatzailearen bilatzaile berezia da hori (Google, Flickr, OWL Music Search edo Yahoo! guneetan bilatzen du, besteak beste). Googleren nabigatzaile berriak ere, Chrome izenekoak, badu modua CC baimena duten edukiak soilik bilatzeko ("bilaketa lehenetsia" aukeratuta). Bilatu nahi dugunari dagokion hitza idatzi helbide koadrotxoan, eta segidan agertu zaizkigu emaitzak. Erraz eta arin egiten da, baina ez da komeni arinkeriaz jokatzea. Ongi aztertu beharra dago baimen bakoitzak zein ezaugarri dituen, eta horiek bete: beti esan beharra zein den egilea, eta haren webgunearekiko lotura egin. Edukiren bat modu komertzialean erabiltzeko debekua jarri badu egileak, hori ere zaindu behar da.  