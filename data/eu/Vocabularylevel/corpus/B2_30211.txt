Docutec Soziomordoiloak Inpresioa dut delako euskal soziometroa mordoilo hutsa dela sakonean zein azalean eta, soziologikoki, gehiago neurtzen duela egileen burua inkestatuena baino. JOSU LARTATEGI Inpresioa dut delako euskal soziometroa mordoilo hutsa dela sakonean zein azalean eta, soziologikoki, gehiago neurtzen duela egileen burua inkestatuena baino. Orain pare bat aste zenbait datu ikusi nituen. Konturatu nintzen inkestagileok oso gutxi dakitela (edo ezin dutela erakutsi) galdetzen dutenaz. Euskal herritar gehienen musika erreferentzia nagusia, gazteak barne, Manolo Escobar eta Benito Lertxundi direla ageri zen. Ea ba. Escobarri buruz, gazteriaren zati handienak nor den ere ez daki eta; Lertxundiri buruz, gazte gehienen gustuak gehiago doaz aurten asko entzun den Ken 7 bezalakoetara. Baina Bisbalez gain ez da batez bestekorik, daturik, ehunekorik. Ezta zero kakotx bat. Ez diete gazte euskaldunei galdetu, ala? Sinpleki, ez dira existitzen. Ematen dit, gainera, Lertxundirena disimulatzeko dela, ukittu baskoa alegia. Arazoa argi dago: zerrenda itxia edo ia itxia ematen baduzu erantzuna bideratzen ari zara; galdetegia igoala bada Lazkaon eta Cantalapiedran erantzunak homogeneizatzen ari zara; Barakaldon baino ez baduzu egiten horrek ez du ematen Euskal Herriaren ehunekoa; desberdina da telefonoz, idatziz edo Internetez, eta erreferentzia kulturalei bagagozkie, gauza bat da burura datorkizun izena eta beste bat izen hori irakurtzen, entzuten edo ikusten duzun. Azaldu behar izatea ere! Baina, hori baino gehiago da: inkestaegile lixto hauek metodo zientifikoa dute ahotan, prozedura antizientifikoa darabilten arren. Honatx hiru pasadizo, soziologo pittin bat lotsagorritu batek kontatuak. Bat. Nola neurtu egunkarien edo beste zerbaiten salmenta?. Bada, azpikontratatu (gutxi ordaindu diezaiezun) soziologiaz ezer ez dakiten gaztetxoren batzuk. Lortu dendarien inpresio subjetiboak (kopuru zehatzik ez da behar). Gero, inpresio bildumaren batez bestekoa atera. Bi. Kaleko euskara neurketetan, emaitzak harrigarriak izan ez daitezen (erabilera ehun lagunetik zero inguru izaten delako toki gehienetan), emaitzak orekatze aldera "aurpegi" edo itxura euskalduna dutenengana jo eta horrela ehunekoa orekatzen dugu. Hiru. Zuzenean tranpatu, tranparako galderantzun egokiak hautatuz noski.