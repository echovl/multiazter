Docutec Adi belatzari! Iruñea aldean kaioletako txoriak harrapatu eta jaten omen dituzte belatzek; batez ere, udaberri aldean. Berri hori ematen duten erreportaje laburra. ALBERTO BARANDIARAN / Iruñerriko kaioletako txoritxoei udaberri guztietan egiten dieten erasoa aurreratu egin dute aurten belatzek K anario, perikito, karnaba, tarin, urretxindor eta abarren jabeak asaldaturik dabiltza aspaldi honetan Iruñerrian. Ez txolarreek alpistea jaten dietelako, mikek kaioletako atea irekitzen dietelako edota kantuen doinuarekin txoratuta daudelako. Hori guztia ere gertatzen zaie askotan txoriak kaioletan dituztenei. Baina Iruñerrian belatzak etorri eta jan egiten dizkiete animalitxoak. Harrapatu eta euren habietara eramaten. Ez da berria, baina aurten aurreratu egin dira, ohi baino hotz handiagoa egin duelako, antza. Ez bide da beste inon gertatzen. Iruñerriko belatzek bakarrik dute abilezia bitxi hori. Duela bost bat urte atzeman ziren lehen erasoak. Iruñerri inguruan egun badaude ehun bat belatz bikote. Euren janaria larretako karraskari eta narrastiak, txoritxoak edota insektuak izaten dira. Erruteko garaian are handiagoa izaten dute janariaren beharra, kumeak elikatu behar dituztelako noski. Duela bost bat urte hasi ziren lehen erasoak, hain zuzen ere, udaberri aldean, txorikumeak habietan zeudelarik. Iruñerriko ekologistak ohartuak ziren hiri handietan gero eta habi gehiago egiten ari zirela, eta bertan janari erraza zegoela antzemanda, etxebizitza askotako balkoietako txoritxoei erasotzen hasi zitzaizkien. Zela larre gero eta gutxiago eta landuagoetan janaria eskas zegoela, zela bikote gero eta gehiago zirela inguruan, azkenean erasoak ugaritu eta ohiko bihurtu dira. Eta belatza benetako aditu bihurtu da. Berak ditu horretarako atzapar egokienak, beste harraparienak handiegiak direlako kaioletako burdinen artean sartzeko. Belatza, ordea, zintzilikatzen da, atzaparra sartzen du, eta lumak baino ez ditu uzten txoriaren tokian. Gurelur talde ekologistak bi belatz ale hartu behar izan ditu aurten kaioletan harrapatuta gelditu zirenak. Erasoak gero eta gehiago direla kontuan hartuta, taldea irtenbideak proposatzen hasi da. Lehena, kaiola jar dadila belatzengandik ahalik eta urrunen. Askotan, etxe barrua izaten da toki seguru bakarra. Horrekin batera kaiola sare elektrosoldatuarekin indartu dadila, harrapakari txikiak atzaparrak sartu ez ditzan. Horrela ia segurtasunezko kaiola bihurtzen da txoritxoaren bizilekua. Eta, hala ere, ez dago txoritxoaren osasuna ziurtatzerik. Diotenez, horrelako eraso baten ondotik, jota gelditzen dira txoriak, eta hiltzen azkenean. Perikitoei gertatzen zaie hori bikotekidea galtzen dutenean. Kanarioek, batzuetan, eta arrazoi argirik gabe, lumen artean sartzen dute burua, eta ez dute berriro inoiz ateratzen. «Arazo psikikoa» esaten diote. Harraparia hegazti txikion mamu beltza izaten da, amesgaiztoa. Iruñerrian, azken aldiotan, egiazko amesgaizto bihurtu dena.  