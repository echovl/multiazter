Docutec Kale-antzerkia Kale-antzerkia 'antzerkiaren anaia txikia' da, ez profesionalentzat, ez ikusleentzat, baina bai kultur programatzaileentzat (Iritzia) Izenburua behar bezala azaldu nahiko banu, hitz asko beharko nituzke eta ez dakit merezi duen. Beraz, hurrengo lerrootan nire esperientzia nolakoa izan den kontatuko dizuet. Kale-antzerkiarekin batera jaio nintzen ni profesional mailan. Eusko Jaurlaritzak sortutako 'antzerki-eskola'ko ikaskide batzuekin hika antzerki taldea sortu baikenuen. Gure lehenengo lana 'eta ohea egin gabe...' ikuskizuna izan zen. A ze oroitzapen gozoa! Euskal Herrian antzerki-eskola. Oraingo gazteek Madrilera joan behar dute ikastera. Herriz herri ibili ginen Euskal Herri osoan zehar eta mini gira bat ere egin genuen Espainian 'y la cama sin hacer...' izena zuen gaztelaniazko bertsioarekin. Antzerkia bizibide bihurtzea zen gure nahia, gure desioa, profesionalizatzea, baina beste beharrik ere bagenuen: gure gauzei buruz hitz egitea, gure kezkak nonbait salatzea... Oso esperientzia polita eta erakargarria izan zen, baina aldi berean gogorra. Kale-antzerkiarekin egiten diren emanaldiak herriko jaietan izaten dira gehienbat. Ikusleekin sortzen den harremanak ez dauka zerikusirik antzoki batean sortzen denarekin, ez da hain kritikoa, askoz ere esker hobeagokoa da. Agian, ordaintzen ez dutelako? ... izan daiteke, baina nahiago dut pentsatu beste arrazoi batengatik dela. Hau da: herriko jaiak dira, egun alaiak. familiarekin paseatzera, barraketara, edo koadrilarekin poteatzera ateratzen zara kalera, pozik, kontent, eta bat-batean opari batekin topo egiten duzu: kale-antzerki ikuskizun batekin. hara, non: ero koadrila bat agertu da herrian, oheak arrastaka dituela, gurpilak eta guzti. 'eta ohea egin gabe...' lanaren abiapuntua hori bezain simplea zen, eta piszinara botatzen genuen geure burua inprobisatzera. Normalean, jendea erraz eta gogoz sartzen da planteatzen duzun jokoan, ikuskizuneko beste pertsonaia bat balitz bezala eta hau gertatzen denean zoragarria da. baina beste batzuetan latoso hutsa denarekin ere egiten duzu topo, jai guztietan egoten diren horietako batekin eta pertsonaia eta papera galdu gabe borrokatu behar duzu etengabe. Kaleko lanak oso erne egotea eskatzen dizu, gerta daitekeenaren zain, beti erne, inprobisatu behar horrek pilak jarrarazten dizkizu barrutik, behar duzun aparteko kemena sortzeko. Zorabiagarria eta aldi berean gozagarria da. Aktorearen lanak beti eskatzen du aparteko indar hori, baita antzokian ere, noski, nahiz eta dena kontrolpean edukitzea, eta indar hori ez dagoenean, ikuskizuna eszenatokian bertan gelditzen da, ez du laugarren pareta hori zeharkatzen, ez da iristen. Aktorearen bizitza kirolariarena bezalakoa da, prest egon behar duzu lasterketarako unea heltzen denerako: emanaldirako, alegia. Zertan da aktorearen entrenamendua? gorputzaren eta ahotsaren kontrola eta irudimena piztuta edukitzea beti. Horretarako, kirolariek kiroldegiak izaten duten moduan aktoreok entrenamentu zentrorik ez dugunez, nork bere bidea jorratu behar du. Harira itzuliaz, kale-antzerkia egiten asko ikasi dut nik, eskola ederra izan da niretzat, egin behar dena, eta batez ere egin behar ez dena ikasteko. Ahotsa gaizki landu, adibidez. Emanaldi asko txoznen ondoan edo barraken ondoan egiten dira, leku horietan sortzen den zaratarekin, eta zuk horren gainetik jaso behar duzu ahotsa ingurukoek entzun dezaten. Horrelakoak egiten genuen garai batean eta geroztik gauza bat ikasi dut: kale-antzerki mutua edo mikrofonoekin egin behar dela. Ikusle moduan kale-antzerki asko ikusi dut, onak eta ez hain onak, txarrak eta ez hain txarrak, baina gehien gogoratzen dudana da duela hamar bat urte Bartzelonan 'el maratón del espectáculo' izeneko lana, 'royal de luxe' frantziar konpainiaren eskutik. Bigarren Mundu Gerrari buruzkoa zen ikuskizuna. Eszenografia itzelezko liburu bat, eta orriak pasa ahala dekoratuak aldatu egiten ziren, mozteko diren panpinen modura. Ikuskizun haren oroitzapenak aluzinazio baten antza du, ikusteak mozkortu banindu bezala.