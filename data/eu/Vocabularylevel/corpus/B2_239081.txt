Docutec 1936ko Gerra haurrei kontatua «1936ko Gerra haurrei kontatua» idatzi du Egañak. Txalapartak argitaratu du, eta hamahiru urtetik gorako gaztetxoei zuzendua dago. 1936ko Gerrari buruz asko idatzi du Iñaki Egañak, entziklopedia bat ere idatzi du-eta. Gerrari buruzko «beste» liburu batekin dator oraingoan. Neurriei dagokienez, aurrekoak baino apalagoa da; izan ere, hirurogei orrialde baino ez ditu. Helburuei dagokienez, aldiz, orain arteko guztiak motz uzten ditu. Horren lekuko da izenburua: «1936ko Gerra haurrei kontatua». Haurrak halabeharrezko protagonista dira egungo gerra guztietan, batez beste, biktima guztien erdia direlako. 1936ko hartan ere protagonista izan ziren. «Hura Euskal Herriak XX. mendean bizi izan duen pasarterik gordinena izan zen ­esan zuen Egañak­, eta, hain justu, azken urteotan egin ditudan lan guztien helburu nagusietako bat gure seme-alabei haren berri ematea izan da». Alabaina, nola azaldu haurrei? Izan ere, helduok denbora behar dugu hura ulertzeko eta denbora beharko genuke ere beste heldu bati ahal bezala azaltzeko. Hala ere, zailtasunak zailtasun, saiatu egin behar dela uste du Egañak: «Haurrak dira, baina ez tontoak, gauzak azaldu egin behar zaizkie, are gehiago gai honetan iluna nagusi izan dela kontuan izanik». Helburu horrekin egindako literatura gutxi dago. Gilles Perraulten "Zergatik gerrak?" salbuespen bakarretako bat da, eta liburu horren ereduari jarraitzen zaio Egañaren "1936ko Gerra haurrei kontatua". «Gaiari heltzeko bi bide zeuden: klasikoa, data eta datuz josia, eta Walt Disneyrena. Erdibide bat bilatzen saiatu naiz. Alde batetik, data eta datu batzuk eman behar nituen, bestela tragediari ezin zaio tamaina hartu. Adibidez, 37.000 haur Euskal Herritik kanpo eraman behar izan zituzten, ia belaunaldi oso bat. Baina, bestalde, zenbakien atzean pertsonak daude, sentimenduak, eta hori ere islatzen saiatu naiz, nahiz eta historialariek gauza horiek normalean gogoko ez dituzten». Saiatu, behintzat, saiatu egin da. «Galdera askoren liburua da. Erantzun batzuk eman ditudala eta beste batzuk, berriz, airean geratu direla uste dut. Ea norbaitek probetxua ateratzen dion», esan zuen Egañak. Ez barrio sesamo, ez ipuin bat ARANTXA ITURBE / Idazlea   Liburu batean dena da garrantzitsua. Azaletik hasi eta kontrazaleraino. Eta dena da erreparatu beharrekoa. "1936ko gerra haurrei kontatua" eskuetan hartu nuenean azalari begiratu nion lehendabizi, eta sekulako poza sentitu nuen. Poza, pentsatu nuelako: «Bua, hauxe da gure soluzioa». «Gure» horretan sartzen dut urrutira gabe haurren bat duen edonor. Edozein iluntzetan edozein telebistatako albistegietan tiro hotsak, leherketak, gorpu mutilatuak, odola, hitzik gabe sufrimenduaz hitz egiten duten begiradak, edo gorputz zaurituak edo gosetuak ikusitakoan galdezka hasten zaizun txikiari hainbestetan argitzen saiatu eta hain gutxitan asmatzeak sortzen dizun frustrazioari aurre egiteko soluzioa, alegia. «Zer da gerra?», galdetu zidanekoaz akordatzen naiz. Zer erantzun nion ez. «Zer dira, gaiztoak?», galdetu zidanekoaz ere bai. «Denok izan gaitezke gaizto, eta denak zintzo», edo horrelako zerbait erantzun niola uste dut. Baina bereziki gogoan dudana, gau batean lo hartu ezinik egin zidan galdera: «Ama, hemen ez da gerrarik izango, ezta?». Ezetz erantzun nion, jakina. Loa gauza garrantzitsua da, eta akaso ez da pedagogikoki aholkugarria izango, baina ez du merezi egiarekin zapuzteak, ahal den bitartean. Ahal den bitartean horrek, epe bat du, ordea. Eta banekien eta badakit, amaiera izango duela. Eta egunen batean, ez oso berandu seguruenik, kontatu beharko diodala, edo kontatu beharko niokeela, zer den gerra, eta izan zela bat, ez hain urruti denboran, eta berak ezagutu eta maite dituen batzuk oso gertu izan zutela. Nola kontatzen zaio, ordea, gerra bat haur bati? Konta liteke barrio sesamo modura. Han gaiztoak, hemen zintzoak... haiek irabazleak, hauek galtzaileak... eta tartean haurrak, beti galtzaile. Konta liteke ipuin baten modura, bazen behin herri bat... Ez naiz oraindik saiatu, besteak beste, ez nukeelako jakingo nola kontatu, eta ondo pentsatu arren haurrek ipuinak galderekin eteteko duten ohiturarekin erantzun gehiegi prestatu beharko nituzkeelako aurrez. Ezagutzen ez ditudan erantzunak gehienak. Horrexegatik poztu nintzen Iñaki Egañak kontatu zuela ikusi nuenean, azalean, ze oraindik liburuaren azalean nago. Gero izen-zerrenda batekin egin nuen topo. 1936an haur ziren eta gehiago haziko ez ziren neska-mutil askoren izen deiturak errenkadan. Ehundik gora. Ez nintzen pentsatzen geratu, zenbat urte izango ote zituzten, edo zer izan nahiko ote zuten handitan, edo ze ipuinekin egiten zuten barre, eta zeinekin negar. Eta ondoren historia. Errepublika garaitik hasita. Ezkertiar eta eskuindarren eskubidea irakurleari utziz. Hauteskundeak, galtzaileen matxinada, estatu kolpea, berriz ere, hildako haurrak, berriz ere haur galtzaileak. Bizirauteko, gerratik ihesi urrutira joan behar izan zuten haurrak, 37.930 Jaurlaritzak 38an emandako datuen arabera. Data asko, datu asko, baita urte haietako eguraldi euritsuaren berri ere. Dena di-da batean, abenturatako liburu batean bezala. Errepublika garaitik, gerra galtzerainokoa. Galtzaileen ikuspegitik kontatzen duelako Egañak. Eta amaitutakoan, hausnarketa: liburu batean dena da garrantzitsua. Horregatik merezi du, azalarekin gehiegi emozionatu baino lehen, kontrazala ere begiratzea. 13 urtetik aurrera jarri diote kontrazalean. Aurrea, askoz aurrerago dagoen batek ere, irakurri du liburua. Letra potoloz, era laburrean, errazean, haurrei bezala kontatu du Iñaki Egañak 1936ko gerra. Eta estimatzeko da, bereziki, edukia ez izatea ez barrio sesamo, ezta ipuin baten antzeko ezer ere. Sentitzen dut izenburuak animatuta erostera inguratuko diren guraso horiengatik. Baina gerra bat, edozein gerra, eta bereziki hain gertuko gerra ezin liteke barrio sesamo bezain xinpleki edo ipuin bat bezain polit kontatu. Gerra, inoiz ez delako ez xinplea, eta ez polita, protagonista asko, zoritxarrez, haurrak izan arren. Niri balioko dit zenbait galderari erantzuteko. Baina galdera nagusiak, txikienek hain erraz egiten dituzten horiek, erantzunik gabe geratuko dira. Eta balio du, izenburutik hasita, zenbait gauza kontatu beharrekoak direla konturatzeko. Eta era askotara konta litezkeela konturatzeko. Eta kontatzen ari dena zein den konturatzea garrantzitsua dela konturatzeko.