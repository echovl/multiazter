Docutec Ibaiaren kondaira Ilargi-koloreko ibaiak banatzen zituen Cheng-hui eta Meng-hong herriak. Mendeetan zehar borroka eta sarraskia baino ez zuten ezagutu ibaiaren alde banatan, biek antsiatzen baitzuten ibaiaren jabetza. Jabetza-irrits horrek itsututa, behin baino gehiagotan elkar jo zituzten ezpatak eta lantzak. Aldiro garaile suertatzen zirenek gerlariak jartzen zituzten ibaiaren bi aldeetan, inork ez zezan ur uholdea igerian zeharkatu baimenik gabe Bailarako adinduenek Suaren-koloreko ibaia ere esaten zioten ur-emariari. Egun batean, ezpatak ez, eta hitzak gurutzatzera deliberatu ziren herri bietako buruzagiak. Behin betiko ibaiaren jabetza nork eskuratuko. Egunak eta gauak eman zituzten eztabaidan. Batak besteari zer emango trukean: ehun txerri, zortzi gurdi, hogei aizto, hamalau behi, sei esklabo Akordio batetara heltzen ez zirela ikusirik, inguruotatik erromesaldian zebilen pelegrin batengana jo zuten. Hari galdetu zioten nola konpon zitekeen arazoa. Erromesa ez zen ur kontuetan aditua. Hala ere, makulua ibai aldera zuzendu, eta esan zien: «Nolatan sartu nahi duzue kaiola batean inoiz geldirik ez dagoena? Egizue bi aldeak lotuko dituen egurrezko zubi sendo bat. Azken batean, zergatik ez duzue ibaia konpartitzen? Amoranteak konpartitzen dituzue ba » Erantzun honetatik tiraka, istorio zoriontsu baten hasiera asma liteke. Tamalez, kronika zaharrek ez diote zorionari zirrikiturik uzten. Izan ere, bitan pentsatu gabe, lepoa moztu zioten buruzagiek pelegrinari. Ondoren, karta-jokoan erabaki zuten auzia. Geroztik, buru hori bueltaka dabil Ilargi-koloreko ibaian. Eta harekin bueltaka gu ere.  