Docutec Beti sasoiko Udaberria iritsi da eta eguraldi ona ikusita eta beste hainbat arrazoi ezkutu direla tarteko, jende askok urte osoan egin ez duen kirolen bat egiteari ekin nahi izaten dio. Zein kirol aukeratu izan ohi da galderarik arruntena, zein den egokiena nahi duzuna erdiesteko, alegia. Arrazoiak arrazoi -guztiak ongi etorriak kirolaren batean aritzeko aitzakia badira- norberak ikusi behar du zein den beretzat kirolik aproposena, eta horretarako ikusi behar du bere gorpuzkera nolakoa den, bere egoera fisikoa zein den, kirol hori gustatzen zaion, zenbat denbora duen kirol hori egiteko... Aditu guztiek diote: kirola eginda osasuntsuago bizi da jendea. Osasuntsu egotea gaitzik ez izatea baino zerbait gehiago da, kontzeptu zabalagoa. Osasunak badu bere alde fisikoa, baita psikikoa ere, eta baita soziala ere. Hori dio bederen Munduko Osasun Erakundeak. Osasuna horrela ulertzen bada, era integralean, dudarik ez da ariketa fisikoak eragin handia duela ongizate hori erdiesteko. Ariketa fisikoak lehen egunetik egiten dio on gorputzari, sentsazio hori lehen egunetik izaten du kirolariak. Beraz, ez da harritzekoa ikerketa guztiek esatea kirolak mesede egiten diola osasunari. Nagitasuna gainditu Bizimodu sedentarioak eraginda eta apenas mugimendu fisikorik eginda, egonean denbora larregi pasatzen dugu gaurko gizartean, mendebaldean behintzat. Presaka bizi gara, estresak harrapatuta. Baina, denbora librea dugunean nagitasunari emanak egon ohi gara. Norberak, ahal duen neurrian, gainetik kendu behar du nagitasun hori, eguneroko egitekoak hobeto antolatu, eta kirolerako tartea aurkitu. Umetan eta nerabezaroan egiten dugu ariketa fisikorik gehien, eta berez. Berezkoa baitu umeak jolasa eta kirola egiten ikastea. Urteen poderioz, ordea, kirola egiteko abagunea gutxitu egiten da. Ariketa fisikoa Ariketa fisikoa giharren bidez egiten da, gorputza mugitu egiten da, eta energia erretzen da horrela. Hori hala izanik, komeni da, ezer serio egiten hasi baino lehen, nolabaiteko maiztasun eta indarrarekin, alegia, medikuari bisita egitea, edo kirol-aditu bati, jakiteko zein den kirolik egokiena. Teorian ia edozeinek egin dezake edozein kirol. Baina, batzuk aproposagoak dira beste batzuk baino. Gure egoera fisikoa, zenbat urte ditugun, kirol hori atsegin dugun ala ez... aintzat hartu beharreko alderdi asko daude kirol bat ala bestea aukeratzerakoan. Aukerak ez dira gutxi: lasterka egitea, igeri, oinez ibiltzea, gimnasioren batera joatea, etxean egitea ariketa fisikoak... Ondo eginez gero, gorputzak eskertuko dizu. Kirolariaren errendimendua hobetzeko zer jaten den, eta nola, zaindu egin behar Errendimendu hori behar bezalakoa izateko, jaterakoan oreka bilatu behar da. Kirola egiteko energia behar du gorputzak, eta energia hori janak emango digu. Beste gauzatxo bat, kirolak gorputza deshidratatu egiten du eta horregatik, egin aurretik hidratatu egin behar da, ura edanda, esaterako. Beraz, elikadurari erreparatu behar zaio, kirola egin behar da eta ohitura okerrak baztertu: erretzea, egonean egoneko bizimodua, aisialdirik eza... Horrela errazago lortuko dugu osasuntsu bizitzea. Kirola ondo egiteko ohitura izatea ona da. Muskulu-tonua hobetzen da, eta hezurrek ere eskertzen dute kirola. Horrez gain, jatekoarekin asmatzen bada, dieta egokia bada, horrek areagotu egiten du kirolaren berezko onura. Karbono-hidratoak eta hidratazioa Kirolaria oso aldrebesa bada jateko orduan, errazago nekatuko da, makalago arituko da bere jardunean. Eta koipea edo gantza, normalean behintzat, ez da gehiago hartu behar. Gorputzak lehendik ere badu horretatik nahikoa. Eta kirola egiten hasterako ondo hidratatuta egotea ere ezinbestekoa da. Horregatik ikusten ditugu kirolariak kirolean aritu aurretik ura edaten, nahiz eta ez izan egarririk. Adibidez, ordubetetik gorako kirol-jardunean aritzeko asmoa duenak, ordubete edo bi lehenago ura edan behar du. Gorputzak kirola egingo badu elikagaiak behar ditu. Adibidez, karbono-hidratoak gehiago behar ditu kirola egiten duenak, karbono-hidratoek energia asko dutelako. Ogia, arroza, pasta, patata, zituak, barazkiak, eltzekoak, esnea, arraina, txingarra, oilaskoa... Energia erretzen Kirolak giharrei lan eginarazten die, eta hauek energia erretzen, gastatzen dute jardun horretan. Segun eta zein kirol den, eta nola egiten den, zenbat denboran, non, zein gihar mugitzen ditugun... energia gehiago edo gutxiago beharko dugu. Futbolean 600 kcal/m2/orduko, patinatzean, 300 kcal/m2/orduko, txirrinduan ibiltzean 280 kcal/m2/orduko, igeriketan 1.000 kcal/m2/orduko, korrika egitean 9 km/orduko abiadan, 400 kcal/m2/orduko... Gorputzak energia behar du, ez bakarrik mugitzeko, baita ere adibidez, bihotzak odola gorputz osora zabaltzeko, edo tenperaturari eusteko...