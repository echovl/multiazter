Docutec Javier Etxeberria: «Ezagutza zientifikoa talde oso txiki batzuen esku geratzen ari da» Elkarrizketa honetan ezagutza teknikoa, teknologikoa eta teknozientifikoa bereizteaz gain, teknozientziaren garapena eta horren arriskuak azaltzen ditu filosofoak. ARANTXA IRAOLA/ Egun Espainiako Ikerketa Zientifikoen Batzorde Nagusian ari den arren, EHU ez du ahazten Javier Etxeberria filosofoak. Hala, atzo zientzia-gizartea harremanaz aritu zen Filosofia Fakultatean. EHUko Filosofia Fakultateko katedraduna izaki, eroso mintzatu zen bertan atzo bertan Javier Etxeberria, adiskide artean. Sanchez-Mazas katedrak antolatutako Zientziari buruzko ikuspegi dinamikoak mintegian jardun zuen, hizkuntza jasoan. Jarraian, xumeago hitz egin zuen gurekin, Egunkariako irakurleei mezua helarazteko. Teknozientzia izan duzu hizpide. Zer da teknozientzia? Teknika eta zientziaren bidez garatutako edozer? Ez. Teknika hor dago gizakia gizaki denetik, baina teknika oro ez da teknologia. Teknologia helburu industrialak dituen teknika da. Gurdia, esaterako, teknika da, eta automobila, berriz, teknologia. Teknozientzia, ordea, aurrerago doa... Jar dezakegu adibide bat? Ba, esaterako, Martera doan espaziontzi bat teknozientzia da. Ezagutza zientifiko handiak behar dira hori egiteko, diru inbertsio itzelak... Teknologian baino dohain eta agente gehiagok hartzen dute esku teknozientzian, eta horrek konplexu bihurtzen du oso. Izan ere, ekintza teknozientifiko bat ez du norbanako batek, bere kabuz, egiten. Ekintza gauzatzeko fisikariak, ingeniariak, militarrak, enpresariak, ekologistak... Guztiak beharrezkoak dira, eta agente bakoitzak bere dohain berezkoak dakartza. Enpresariak irabaziak nahi ditu, militarrak gerrarako erabilgarria izatea, ekologistak ingurumena ez kaltetzea... Eta nola aurkitu dohain guztien arteko oreka? Oso zaila da. Urte askotan zehar, Estatu Batuetan batez ere, ekintza teknozientifikoen atzean lau talde aritu dira: militarrak, ingeniariak, zientzialariak eta enpresariak. Orain, ordea, apurka-apurka legegileak, ekologistak, herritarrak... Gero eta talde gehiago sartzen ari dira ekintza horien diseinuan, eta jakina helburua guztien nahien artean oreka bat lortzea da. Eztabaida bideratu behar da horretarako, eta hainbat ekintza ere egin behar dira...... Ekintzak? Zein ekintza? Greenpeace erakunde ekologista, esaterako, ekintza horien eragile argia da. Ekintzak egiten ditu balio zehatz batzuen alde. Ekintzaren bidez indarrean dauden balioak aldatu eta beste batzuek sustatu nahi ditu. Eta gizarte xumeak badaki teknozientzian nola eragin dezakeen? Ez da erraza. Teknozientzia abiada bizian ari da aurreratzen, eta ezagutza zientifikoa talde oso txiki batzuen esku geratzen ari dira, batez ere enpresa pribatutan. Horrek galdera bat dakar: Nola banatu ezagutza zientifikoa gizarte osoan? Oso garrantzitsua da gizartean ezagutza zientifikoen berri ematea, bai eta horiek ekarri ditzaketen arriskuak azaltzea ere. Horretarako zientziaren dibulgazioa sustatu behar da. Gainerakoan, gizartearen kontroletik at garatu daitezke zientziaren eta teknologiaren bilakaera? Uneotan oraindik jarduera teknozientifikoa kontrolatuta dago, maila handi batean behintzat, bai. Dena den hor bada arrisku bat: pribatizazioa. Ezagutza zientifikoa XVII. mendetik onura publiko gisa ulertu izan da, doan banatzen den onura gisa. Gizarte industrialarekin batera patenteen ideia sortu zen, ordea, eta ideiak pribatizatzeko bidea hasi zen. Hala, egun, teknozientziaren arazo handia hori da: ezagutza zientifikoak pribatizatu egiten dira. Zein dira kezka handiena eragiten duten teknozientziak? Beste guztien gainetik bioteknologia dago. Ildo horretan farmakologia, elikadura, transgenikoak... Arantzatsuak dira, bizitza bera eragiten dute, gure osasuna. Gizakien jarrerak eta portaerak aldatzeko gaitasuna duten teknozientziak ere beldurgarriak dira. Psikiatriaren eremuan, esaterako, giza portaera moldatzeko droga oso eraginkorrak erabiltzen dira, eta botika horiekin oso kontuz ibili behar da.Eta azkenik esango nuke gertutik jarraitu behar direla informazio eta komunikazioaren teknologiak ere. Informazioaren gizartean gaude, eta horrek aldaketa handia ekarri du gure gizartean. Herrialde pobreek teknologia horiek guztiak urrun dituzte... Argi dago hori. Ondorioz, justiziaren ikuspegitik teknozioentziak garatzeak miseria baino ez dakar herrialde pobreetara. Horregatik, ezagutza teknozientifikoa herrialde behartsuetara heltzeko zer egin daitekeen aztertu behar da. Ezinbestekoa da hori. Nola lortu daiteke hori? Urrats batzuk egin dira dagoeneko. Gobernuz Kanpoko Erakunde batzuek, esaterako, aintzakotzat hartu dute arazoa, eta nazioarteko kooperazio programa batzuk ere badaude... Baina ezin uka, oso murritzak dira, eta egoera oso larria da. Izan ere, ezagutza da ekonomia berriaren motorra, eta herrialde behartsu asko zentzu horretan ere miseria gorrian daude.  