Docutec Ez dira harri puskak Euskal Herriko eta bereziki Gipuzkoako megalitoak babesteko hartu behar dituzten neurriak azaltzeaz gain, honelako kultur ondareak beharrezko dituen babesak beste hainbat herrialdetan nola dauden azaltzen du. IÑIGO TXINTXURRETA/ Guganaino iritsi dira 6.000 urtetako bidaia egin ondoren. Neolitotik Burdin Aroraino bertan bizi zirenek eraikita, gure arbasoen harri zaharrak: trikuharriak, zutarriak, harrespilak, tumuluak... megalitoak. Haiek bilakatu dituzte gure mendiak eta bailarak museo erraldoi baten gisan, baina hirietako museoak ez bezala, megalitoena estalperik gabe eta bizirik mantentzen da, biziki hauskorra izanik halaber. Bidaia luze hura eginik, askotan jausi dira gaur egungo aurrerakuntzapean. Baserritar edo basomutilen ezjakintasunak suntsiturik, altxor-bilatzaileen maltzurkeriak birrinduta, zenbat izango dira betirako desagertu direnak? Triskantzatik libratu diren gehienek egoera tamalgarrian diraute, itxuraldatuak eta aurri bizian; bakan batzuk dira oraindik lurretik harro altxatzen direnak. Megalito bat galtzen dugun bakoitzean, gure talde-memoriak eraso mingarria pairatzen du, haiengan aurki baitezakegu gure arbasoei buruzko informazio aunitz: nolakoak ziren, nondik zetozen, bizimoduari zein kulturari buruzko xehetasunak... Galera etengabe hau geldiarazteko, Eusko Jaurlaritzako Kultura Sailak Sailkatutako Kultura Ondasun gisa deklaratu ditu Gipuzkoako megalito guztiak eta hauek osatzen dituzten Estazio Megalitikoak. Tamalez, Euskal Herriko lurralde bakoitzean ondare megalitikoaren egoera legala ezberdina da; hala ere, ezin ukatu izendapen aitzindari hau gure arbasoen harri zaharrak zaintzeko bidean lanari ekiteko abiapuntu ezin hobea izan daitekeela.  Eusko Jaurlaritzako Kultura Sailak Gipuzkoako megalitoak «monumentu multzo» izendapenaz, Sailkatutako Ondasuntzat jotzen dituen espedientea jendaurrean zabaltzeko epea ireki du. Izendapen honekin kultur interesa ezagutzen zaie megalitoei eta hauek kokatzen diren eremuetan egin daitezkeen jarduerak, esku hartze eta erabilerak zehazten dira halaber. Izendapen aitzindari hau lortzeko bidea, aldiz, ez da makala izan. 1979ra atzera egin behar dugu, Aranzadi Zientzia Elkarteak Gipuzkoan ezagutzen ziren megalitoetan seinaleak ezartzeari ekin zion garaira hain zuzen ere. 1982an argitaratu zen lehenengo Gipuzkoako Karta Arkeologikoa, bertan ordura arteko ezagutza guztia biltzen zelarik. 8 urte beranduago, ikerketa eta aurkikuntza berrien poderioz, bigarren Gipuzkoako Karta Arkeologikoa argitaratu zen 1990ean. Ordurako, paratu zirenetik hamar urte pasa ondoren, hastapeneko egurrezko seinale hauskor ia guztiak deseginda zeuden, megalito aunitz suntsituak izan ziren eta beste asko desagertzeko peril larrian. Lan eta saiakera askoren ondotik, iaz aurkeztu zen Eusko Jaurlaritzan Aranzadi Zientzia Elkartearen eskutik megalitoen seinaleztatze proiektua, Inbentariatutako eta Sailkatutako Kultur Ondasunaren Babesletza, Aberaste, Zaintze eta Sustapenerako Subentzioetara bideratua izan zena. Horrela sortu zen hiru urte iraungo duen Megalitismoa Babesteko Proiektua eta izendapen hau proiektuaren hasiera besterik ez da. Izendapenaren nondik norakoak Zertan datza izendapena eta zer ekarriko du? Arestian aipatu gisan, espedientean zerrendatzen dira, banan-banan, gaur arte Gipuzkoan ezagutzen diren megalito guztiak, megalitotegietan elkartuta. Horren ondoren, momentuz Gipuzkoan soilik ezarriko den babesteko erregimena landu da. Erregimen honen arabera, megalitoetan hiru babes-eremu bereizten dira: 1. eremua, megalitoa zehatz-mehatz kokatuta dagoen azalera izango da; 2. eremua, megalitoaren inguruan 5etik 10 metrotara zabaltzen den ingurunea; eta 3. eremua, megalitotegia bera, hots, megalito taldea barnebiltzen duen alde zabalena. Adibidez, kokatuta dauden mendi-kordala bera izango da. Eremuen babes maila ere zehaztu da eta adibidez 1. eremuan aztarnategia ikertzeko eta zabaltzeko zientzia eta kultur jarduerak soilik onartuko dira. Proiektu handi hau abian ezartzeko, izendapenaren ondoren, informazio kanpaina zabalari ekinen zaio, alde batetik udaletan eta beste aldetik zuzenean megalitoak kokatzen diren lurren jabeengana joaz. Udaletara eginiko bisiten bidez, hauen partehartzea lortzeko asmoa dago. Informazio kanpaina eta gero, seinalaztatzearena etorriko da eta Eusko Jaurlaritzak subentzionatutako harrizko seinalea dagokion megalito bakoitzari paratuko zaio, azken lan hau udaletxeek bere gain hartuko dutelarik. Udaletxeen ardurapean geldituko da halaber megalitoaren garbiketa eta zaintza. Aurten 125 megalito seinalizatzeko asmoa dago eta datorren urteko seinaleztatzearen egitaraua gainontzeko 110 monumentuekin beteko da. Epe luzera arkeologo kualifikatuek indusketa programari ekingo diote, megalito gehienen balore arkeologiko guztia ustiatzeko xedez. Hondarrean, monumentuen baloratze kanpaina espezifikoa ezarriko da, turismo eta kultura ikuspegitik. Araba eta Bizkaiari dagokionez, seinaleztatzeari laster ekingo diotela aurreikusten da, epeak eta erritmoa oraindik finkatu gabe badaude ere. Seinaleak eta garbiketa Goian aipatu bezala, Eusko Ikaskuntzaren eskutik etorri zen Gipuzkoako megalitoak seinalizatzeko lehenbiziko saiakera 1979an. Urte urrun hartan paratu ziren seinaleak egurrezkoak ziren, informazioa ematen zuten latoizko txapa hauskorra eramaki zutela. Egurrezko seinale hauek kusian bihurtu ziren ehiztarien itu edo gizalegerik gabeko mendizale eta igandezaleak berotzeko su-erregai. Haien ondorengoak, Gipuzkoako Foru Aldundia, zenbait udaletxe eta Kutxaren laguntzaz jarri ziren txuriz margotutako hormigoizko seinaleak izan ziren. Hormigoiak basatien erasoak egurra baino hobeto jasan bazituen ere, gaur egun gelditzen diren horrelako seinaleak berriei lekukoa emateko kenduko dira. Eusko Jaurlaritzako Kultura Sailaren dirulaguntzaz aurten jarriko diren seinaleak Debako kareharri grisezkoak dira, 1 x 0,23 x 0,16 metrotako neurria dute eta lurretik metro erdia altxako dira. Gainean, megalitoaren informazioa emango duen xafla, landutako, ilundutako eta altu- eta baxu-erliebez grabatutako altzairu herdoilgaitzeko pieza izango da. Ikusten denez, material gogorrenak erabili dira ahalik eta iraunkorrenak izan daitezen. Seinalaztatze kanpaina duela hilabete abiatu ondoren zenbait megalito ederki garbitu eta seinalizatu dira. Lan honetan Aranzadiko teknikoez gain, Gipuzkoako Foru Aldundiko zenbait departamentuetako langileek ere parte hartzen dute, inguruko sastrakak kenduz eta megalitoak publikoarentzat ikusgarri utziz. Beste seinale batzuk Euskal Herrian zehar Gorosti Elkartearen Historiaurrea taldea aspalditik hasi zen Nafarroako zenbait megalito seinalizatzen hormigoizko pieza gogorrez, baina ekimenaren bultzatzailea zen Mikel Ezkurdiaren heriotzak seinalizazio kanpaina bertan behera uztea ekarri zuen. Araban, megalito garrantzitsuenak soilik daude seinalizatuta, Arabako Errioxakoak, Aizkomendi eta Sorginetxe kasu. Mendietako megalitoen artean, bakan batzuk daukate haiei buruzko informazioa duen seinalea, industua izan zen Entziako Mendiluze harrespilak adibidez. Bizkaiko Foru Aldundiaren ekimenez herrialdeko megalito gehienak more koloretako seinale ikusgarriaz hornitu ziren. Urrundik nabarmentzen diren seinale hauek autopistako panoen antza dute eta zoritxarrez ikus-efekto itsusia eragiten dute inguruko paisaian. Hauetako asko ehiztarien edo beste armadunen tiroek zulatuta ageri dira, edo are okerrago, lurrean guztiz botata eta apurtuta. Lapurdin eta Behe Nafarroan ez dago bertako megalitoak seinalizatzeko ekimenik. Komenigarria litzateke laster Zuberoako adibidea jarraitzea, han Arbailako megalitoak seinalizatzen hasi baitira. Gipuzkoako megalitoen inbentarioa, mundu osoan eredugarri Lan hau guztia beste lan eskerga batean oinarritzen da, urtez urte osatutako megalitoen inbentario edo erroldan hain zuzen ere. Gipuzkoako Karta Arkeologikoa bezala ezagutzen den lan horretan, megalito bakoitzaren informazioa biltzen da fitxategi modukoaren bidez. Bi argitalpen ezagutu ditu, bata 1982an eta bestea 1990ean, eta aurrerantzean aurkituko diren megalito berrien fitxak eranskin gisa gehituko zaizkio. Euskal Herrian eta oro har Europa osoan dagoen megalitoen inbentariorik biribilen eta gaurkotuena dela esan daiteke zalantzarik gabe. Araba eta Bizkaiari dagokienez, 80ko hamarkadan egin ziren karta arkeologikoak zaharkituak geratu dira gerora eginiko berrikuntza eta aurkikuntzak direla-eta. Nafarroan, aldiz, inoiz ez da errolda sakonik egon. Hala ere, horretan dihardu David Velaz arkeologoak eta heldu den urtean Nafarroako megalitismoari buruzko bere tesia argitara emango da menturaz. Iparraldean, azkenik, Jacques Blot-en lan solteak besterik ez daude. Megalitoen ikerketan tradizio zientifikorik zaharrena badu ere, Frantziako megalitoen inbentarioen egoera ez da hobea. Aspalditik ekin zieten «Inventaire des megalithes de France» delako bilduma osatzeari, baina denboraren poderioz akatsez beteta eta zaharkituta daude. Katalunian, Galizian, Portugalen edo Andaluzian bertako megalitoei buruzko lan solteak egonik ere, nehun ez da Gipuzkoako Karta Arkeologikoren maila lortzen.