Docutec Gaztelaniaren zaindaria BERRO, IRUNE/ Zaindaririk onena galdu du gaztelaniak. Fernando Lazaro Carreter filologoa atzo hil zen Madrilen, 81 urte zituela. Espainiako Hizkuntz Akademiako R hizkiaren jesarlekua betetzen zuen Lazaro Carreterrek, 1972. urteaz geroztik. Gaztelaniaren zaindariak eta hizkuntzaren kontra dardoak jaurtitzen zuen ororen aurkariak itzal nabaria laga du, ez bakarrik Hizkuntz Akademiako kideen artean, baita gaztelania maite dutenenengan ere. Bere artikulu eta liburu umoretsu bezain zorrotzak irakurri dituzten guztiek nabarituko dute faltan. Jendearengana iristen jakin zuen. 1923an, Zaragozan sortu zen, besteak beste, Damaso Alonsoren ikaslea, Salamancako Filosofiako eta Letretako Fakultateko dekanoa, Madrilgo Unibertsitate Complutenseko katedraduna eta Sorbonako irakaslea izandakoa. Batxilergoko ikasleei zuzenduriko gaztelaniari buruzko makina bat liburu idatzi zituen, gaztelania gazteen arteko erabilera arrunkeriatik libratzeko asmo sendoarekin. Gaztelania jasoa atsegin eta miresten baitzuen. Hori horrela, Espainiako Hizkuntz Akademia «gaztelania jakiteko ezinbesteko zutabea» zen, kazetaritza eta antzerkia biziki maite zituen idazle eta filologoaren aburuz. 1972. urtean sartu zen Hizkuntz Akademian, eta erakunde hartako zuzendari lanean jardun zuen 1998a arte. Urte hartan eman zuen argitara El dardo de la palabra (Hitzaren dardoa) liburua, hainbat artikuluren argitalpena. Egundoko arrakasta eduki zuen liburuak, milaka ale saldu ziren. Hala, urteen joan-etorrian El País kazetan idatziriko artikuluak batu, eta El nuevo dardo de la palabra (Hitzaren dardo berria) kaleratu zuen, 2003ko urtarrilean. Egunak eta gauak gaztelaniari eman zizkion. Loezina zuen, eta irratia entzuten zuen gauez, kazetariek hizkuntzari jaurtitako geziak zerrendatzeko. Amerikan, haren ustez, Espainian baino hobeto hitz egiten dute gaztelaniaz, zuzenago, «errespetagarriago. Hizkuntza zaintzea aberria egiteko beste modu bat da amerikarrentzat. Sentimendu nazionala da han hizkuntza. Hemen ez», uste zuen Amerikako eta Espainiako gaztelaniaren erabilerei buruz.  