Docutec Ez dut bizimodu gogorragorik ezagutu Ternuako bakailo arrantzaleen bizimodu latza azaltzen du.   JAVIER GARCIA IZAGIRRE Hamazazpi urte zituela joan zen lehenengoz Ternuara, Pasaiako bakailao-ontzi batean, 1944ean. 73 urteko bermeotar honek dio bakailao-ontzietako bizimodua oso-oso gogorra zela. Zer dela eta joan zinen bakailaotara? Hamabi urterekin hasi nintzen itsasoan lanean baxurako ontzi batean, aurrez aitaitagaz ibili ostean. Handik bost urtera, errekomendazioa lortu nuen eta bakailao-ontzietara joan nintzen. Pysbe enpresako Cierzo izeneko ikatzezko ontzian hasi nintzen; lehenengo mutil, arrainak garbitzen, gero arraina zatitzen eta azkenik kontramaisu. Errekomendazioa lortu ze-nuela diozu. Beraz, edo-nor ez zebilen bakailao-ontzietan? Inondik eta inora ere ez; gerra ostea oso gogorra izan zen eta bakailao-ontzietan oso ondo jaten zen eta irabaziak ere nahiko onak ziren sasoi hartan. Dena den, bizimodua oso gogorra zen eta alde egiteko ahalegin ugari egin nituen. Halako batean, polizoi harrapatu ninduten, Kanadan. Azkenik, Portugalen lortu nuen bakailao-ontzia uztea, ur tanke batean sartuta hogeita hamasei ordu egin ostean. Sasoi hartan ez ziguten baimenik ematen atzerriko ontzietan ibiltzeko. Bizimodu gogorra, ezta? Oso gogorra benetan. Bakailao-ontziak utzi ostean, beste arrantzontzi batzuetan ibili nintzen eta ez dago Ternuako bizimodu gogorrarekin konparatzerik. Ez dut bizimodu gogorragorik ezagutu. Hogeita hamasei marinel ginen ontzian eta hiru txanda egiten genituen. Hamabi ordu lanean eta sei lo. Arrain asko harrapatzen genuenean, laneguna hemezortzi ordukoa izaten zen. Hogei minutu baino ez genuen jateko. Sei hilabete egoten ginen etxera etorri barik. Udaran hamabost egun egiten genituen etxean eta neguan hilabete eta erdi. Gainera, bakailao asko harrapatzen zenuten, ezta? Sarritan arazoak genituen sarea ontziratzeko, bakailaoz beterik zegoelako. Harrapatzen genituen bakailaoak oso handiak ziren eta ertainak eta txikiak bota egiten genituen. Orain inork ez du arrainik botatzen itsasora. Ekaitzak ere ez ziren makalak izango, ezta? Ternuan eguraldia oso gogorra izaten da. Gainera, bakailaoa harrapatzen genuen lekuetan hondo gutxi zegoenéz, itsaso handia altxatzen zen. Behin gure telegrafistak ez zuen ondo hartu eguraldiaren iragarpena eta ekaitz gogor batek bete-betean harrapatu gintuen. Egun hartan, Kanadako hiru ontzi hondora joan ziren. Eta hotza? Hotza ikaragarria zen, baina, hain lan handia egiten genuen, konturatu ere ez ginen egiten. Neguan olatuek ontzia astindu eta ura kubierta gainera iristen zenean izoztu egiten zen berriz itsasora itzuli aurretik. Ipar Polotik etortzen zen haizea oso hotza zen. Euskaldun asko aurkitu zenituen Ternuan? Iparraldeko euskaldun asko egoten ziren Saint Pierre et Miquelon uhartean. Gure ontzietan ere euskaldun ugari geunden. Ez dut sekula ahaztuko Halifaxen geundela Busturialdeko apaiz bat etorri zela gure ontzira. Izugarria izan zen, ez bainuen espero.