Docutec Internet eta eskuko telefonoa Pixkanaka-pixkanaka gutako askok gertuko adiskide bihurtu dugu eskuko telefonoa eta Internet, familiako kide bat gehiago ia-ia. Hala ere, komeni da gogoan hartzea zein diren heziera-arauak tresna horien erabileran. Baliabide berriek, heziera ona eskatzen duteArau orokor bezala, "pertsona bakoitzak aztertu beharra du zein portaera izan behar duen egoki jokatzeko". Sen ona eta besteekiko begirunea kontua hartzen baditugu, ziur egon gaitezke asmatuko dugula. Hona hemen zenbait argibide eta iradokizun, gauzak egokitasunez egiteko. Internet - Mezu laburrak bidali. Irakurleak erraz irakur dezan, utz ezazu tartea paragrafoen artean. Birpasa egin ezazu testua bidali baino lehen, hutsegiteak zuzentzeko. 'Gaia' izeneko gunean, idatz ezazu testu deskribatzaile bat (horrek argitu egiten du mezuaren gaia eta lagundu egiten du zure mezua besteen artean bilatzen. - Mezu guztiei erantzun, jaso duzun egun berean, besterik ez bada jaso duzula adierazteko lasaiago erantzungo diozula aginduz. Komunikazio profesionaletan behar-beharrezkoa da hori, ze, horrela, besteak ez du mezua jaso izanaren adierazpenik eskatu beharrik izango, ez baita batere atsegina hori egin behar izatea. - Ez ezazu ahaztu zeure aurkezpena egin behar duzula eta, era berean, azkeneko agurra, zeure izen-deiturak, posta elektronikoaren helbidea eta beste ukipen-datuak (telefonoa, faxa...) adieraziz. Erabil ezazu 'nire jaun hori' mailako tratamendua, erakunde ofizialetara idazten duzunean. Harreman komertzialetan, ordea, aski da 'adiskide hori' mailakoa erabiltzea. - Ez da komeni maiuskula asko erabiltzea, bestela garrasika ari zarela emango du eta, gainera, ez da itxura onekoa. Hobea da enfasia eman nahi denean asteriskoak erabiltzea: *sinestezina da*, gidoia azpimarratu behar denean gidoia jartzea: "El Padrino ikusi dut" . Era berean, saihets itzazu emozioa azaltzen duten karaktere-konbinazioak. Adibidez, :-) zeinuak irribarrea adierazten du. Baina horiek asebete egiten dute mezua. - Komunikazioa errazteko, onena beti testu planoan idaztea da, hau da, letra lodirik edo etzanik gabe, eta elkarrekin banatu ezin diren beste formatuak saihestuz. Era berean, bai zerrendetan edota posta pribatuetan ez bidali eskatu ez zaizun fitxategi erantsirik. Testu edo irudi-fitxategiren bat eskatzen badizute, abisa ezazu aldez aurretik horren tamaina eta formatua, eta berrespena eskatu. Horrela, Sarea edo postontzia alferrik betetzea saihestuko duzu. - Izan ezazu gogoan, herrialde desberdinetako berezitasun ortografikoak gal daitezkeela zerbitzari batetik bestera mezuak transmititzean edota nazioarteko kanaletan. Oro har, ez ezazu azenturik jarri zerrendetan edo txatetan, eta ez jarri mezurik zurea ez den beste zerbitzariren batean bidaltzeko. Adibidez, Terra-tik Hotmail-era pasatzean edo alderantziz. - Posta-zerrenda edo foro bateko argudioren bati erantzutean, aipa itzazu dagozkion paragrafoak. Horrela, ez duzu mezu orijinala berriro bidali beharrik izango, eta hori sartzeak irakurketa zaildu egiten du. Eta Sareko jabego intelektualaren eskubideak zehaztuta ez badaude ere, erabiltzen diren informazio-iturriak aipatzea da egokiena. - Txatean sartzen zarenean, errepara iezaiezu denbora batean parte-hartzaileen arteko solasaldiei, gaiaz jabe zaitezen, behar den eran esku hartu nahi baduzu. Oso itxura txarrekoa da besteen parte-hartzeak desbideratzea edo gaiarekin zerikusirik ez duten mezuekin solasaldia etetea. - Txatetan izaten dira kanal pribatuak, (adibidez, DCC-ak edo Queryïs-ak), eta horietan hitz egin dezakezu paraleloan, besteak gai nagusitik atera gabe. Baduzu aukera horien bidez, era pribatuan jasotzen dituzun mezu pribatuei behar den bezala erantzuteko, nahi duenaren anonimatua errespetatuz. - Zerrenda askok kritika pertsonalak kanal pribatuan egitea gomendatzen dute eta laudorioak, publikoan. Egoki jokatu nahi bada, komeni da txat batean sartu baino lehen diosala egitea, eta irtetean agur esatea, eta beste erabiltzaileekiko zeure begirunea erakustea, hizkera egokia erabiliz. Eskuko telefonoa - Leku publikoetan itzali egin behar da eskuko telefonoa edo entzuten ez dela eduki, batez ere zenbait leku publikotan: ospitaleak, hegazkinak, zinema-aretoak, autoak... - Ohi zaitez ordutegi jakin batzuk errespetatzen, deia hartu behar duena ez gogaitzeko, ezta besteek zu ere. Laneko deietan, eta besterik esaten ez bada, ez ezazu deirik egin bazkaltzeko orduan edota lanorduz kanpo. - Ez da itxura onekoa deiak egitean hiru bider baino gehiagotan saiatzea. Erantzuten ez badizute, agian lanpeturik dabilelako izango da. Dena dela, egokia da une horretan besteak ez hitz egiteko hartu duen erabakia errespetatzea. - Beste norbaitekin bazaude, telefonoa isiltzea da onena, edota entzuteko seinale dardaratia jartzea, zaratekin inor ez molestatzeko, dei bat jasotzean edo testu-mezuren batean. - Deitzera bazoaz, bila ezazu leku isil bat zure inguruko pertsonak ez gogaitzeko eta zure telefonozko solaskideak argi eta garbi entzun diezazun, oihurik egin beharrik izan gabe. - Izan ezazu gogoan idazketa laburtua mezu laburretan eta konfiantzako jendearekin bakarrik erabil dezakezula. Beste kasuetan, zaindu ezazu ortografia eta testuaren zuzentasuna. - Era berean, bai testu laburreko mezuetan bai ahots-postontzian, beti zeure aurkezpena egin behar duzu sartzean eta agur egin amaitzean. Ez zaitez luzatu hizketan, eskuko telefono guztiek ez baitute ahalmen berdina. Eta utz ezazu daturen bat noiz eta non aurki zaitzaketen, baita ukitu nahi duzun gaia ere, urgentea den ala ez... - Errespeta ezazu beti besteen intimitatea. Deitzen duzunean, galde iezaiozu lehenbizi besteari ea hitz egiteko une egokia den. Eta pentsa ezazu zure inguruko jendeari ez diola axolarik izan behar, autobuseko bidaiariei adibidez, zuen arteko solasak. - Ahots-postontziak eta dei-identifikazioak libra zaitzakete eskuko telefonoaren morrontzatik. Eta ez ezazu ahaztu zure inguruko pertsonek garrantzizkoagoak direla zure deiak baino. Transcription:[+] Transcription:[-] POLTSIKOKO TELEFONOAK 1 Esan deuste (didate) EGAko azterketetan eta mobila ixiotuta daukien (daukaten) azterketariei eta, ba azterketa... kentzeko arrazoia dala (dela). Ze, antza, ze honek, azterketa egitera joaten diren gaztetxoek itzelezko abildadea daukie (daukate) mobilekin, ordenadoreekin eta. Eta momentu batean gauza dira azterketak kopiatzeko. Eta badakizue EGAko azterketetan egoten diren sinonimoak eta horrek, a) b) c) d) moduko galderak oso errazak dira bata besteari pasatzeko. Eta hori, ba hori da kontua. Ni neu behintzat, ba ez dakit, ez nintzateke izango kapaz mobilagaz (mobilarekin) halako mezuak eta pasatzeko ze, ez dakit zelan, nik neuk ez dakit mezu bat bidaltzen, ez hartzen... Bakarrik deitzen... Ba hori, ikusten dozue (duzue) zelan, zelan kopiatzen daben (duten) orain gazteek. Guk, ba hori... ni neu ez nintzen izaten kapaz, ez dakit, ezer kopiatzeko be (ere), baina gehien-gehien berba egiteko albokoagaz (albokoarekin), baina orain ba mobilagaz gauza dira azterketak pasatzeko eta kopiatzeko. POLTSIKOKO TELEFONOAK 2 Ba orain urte batzuk Kortesera lanera joan nintzela, ba han pisuan, alokatu nuen pisuan han telefonorik ez zegoen, eta pentsatu nuen, ba telefono mugikor bat erosiko nuela, eta hasiera batean ba hori, bakarrik deiak hartzeko, baina azkenean beno txartela jarri nuen, azkenean kontratua... Arrunt engantxatua nagoela mobilera, eta mezuak bidaltzen, ba horrekin konturatu nintzen aunitzez merkeagoa zela, eta aurten hasi nintzen mezuak bidaltzen, eta gero beraiek ere erantzuten, eta horrelako kontuekin... Nik uste gaur egun beharrezkoa dela mobil bat edukitzea. Edozein momentutan edozein dei egin behar duzu, eta behar duzu mobila edo mendian zaudela edo... Gauza da toki batzuetan ezin zarela mobilarekin sartu. Adibidez, klasetan aunitzetan gertatzen zait klasearen erdian zerbait ematen ari zarela eta orduan... titi-titi titi-titi, eta klasearen erdian, zanpa, berrizen (berriro) hautsi, berrizen hasi, berriz ere, kanpora ateratzen dira solasean, eta berrizen sartu egiten dira. Eta horrela, kasu batzuetan ba, hori, klasera eramatera eta horrelako tokietara eramatera, ez zait batere egokia iruditzen, baina bertzenaz (bestela), nik uste dut beharrezkoa dela gaur egun mobila.