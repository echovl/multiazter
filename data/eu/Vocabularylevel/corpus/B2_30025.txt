Docutec Indio euskalduna Manuel Egiguren 1962an joan zen misiolari Amerikara. Azken 22 urteetan Boliviako Beni probintzian bizi da eta bertako gotzaina da. Berak indioak baino, indioek konbertitu dute bera. Beraien lurren alde borroka daitezen laguntzen die. Manuel Egiguren: «Mundu hau infernua da»   Bolivian jaiotzen diren umeetatik asko laster hil egiten dira. Goiatzeko (Gipuzkoa) Arre baserrian bi txiki-txikiak zirela hil ziren, eta Manuel bera ere erdi hilik jaio zen, baina aitak aurrera atera zuen. Gero aita bera izan zen aurrera atera ez zena Manuel zortzi urterekin etxeko gizon utziz. Bolivian indioek lurra amatzat dute. Manueli ere Ernioko haizea eta barrutien usaia odoleraino sartu zitzaizkion, eta lurra falta zitzaion aitatzat hartu zuen. Arantzazun sorora atera eta arbiak jaterainoko gosea pasa zuen, baina misiolari izateko bokazioak betetzen zion barrua. Bitoriano Gandiagak Euskal Herriaren alde jokatzeko ia konbentzitu zuenean, Hego Amerikara joateko hots egin zioten. Hiru egun eskasetan ama agurtzeko astia bakarrik izan zuen. Amak muxu bat eta hiru hitz: "On-ona izan". Onegia izateagatik Beniko gotzain izendatu zuen Aita Santuak. Beni Boliviako probintzia bat da. Boliviak zazpi probintzia ditu.   Hego Amerikan dagoen arazorik handiena kanpo zorra da. Nola sortu zen kanpo zorra? 1973an Ekialdeko herriek petrolioaren emaria gelditu zutenean, Saudi Arabiak, Iranek, Irakek eta horiek, diru guztia Ipar Amerikako organismoetan sartu zuten, Nazioarteko Diru Funtsean, Munduko Bankuan. Horiek ez zekiten zer egin diru horrekin guztiarekin. Eta nola Hego Amerika guztian Ipar Amerikak jarritako diktadurak zeuden, haiei eskaintzen hasi ziren. Hasiera batean, %3ko interes txikiarekin. Orduan agintariek diru pilak hartu zituzten eta biharamunerako Suitzan kokatu. Diru hori guztia ez zen herriarengana iritsi. Baina handik gutxira interesak %30era altxa zituzten, eta orduan zordun guztiak amildegira erori ginen. Boliviak 5.000 milioiko zorra zuen, Argentina 100.000 milioira ere iritsi zen, eta zer gertatzen zen? Interesa %30ekoa izanda, zorraren interesa bakarrik pagatzeko Boliviako aurrekontu guztiaren %30a erabiltzen zen. Eta horrelaxe daramazkigu hogeita zazpi urte. Hogeita zazpi urte zorraren interesa pagatzen, eta zorra ez da gutxitzen. Eta nola egingo du aurrera nazio batek aurrekontuaren %30a horretan gastatu behar badu? Kalkulatu: zorra mila milioi dolar baldin bada eta interesa %30, urte betean pagatu %30, %30 hurrengoan, eta %30 hurrengoan, eta hiru urtetan hortxe dauzkazu mila milioi ordainduak. Eta zorra lehen bezala. Guk hogeita zazpi urte daramatzagu hola, jada sei aldiz pagatua dugu hasierako zorra, eta zorra ez da txikitzen. Beraz, lege hori kentzen ez baldin badute, Hego Amerikak eta Ertamerikak ez daukate nola irtenik. Orduan, irtenbidea zein da? Soluzioa izango litzateke nazio guztiak elkartzea, Ertamerika, Hego Amerika, denak elkartu, eta Bolivarrek nahi zuena egin: La Patria Grande. Izango balitz Europako Batasuna bezala, Hego Amerika eta Ertamerika dena bat, orduan akaso borrokatuko genuke. Denak elkartuta esanez gero "ez dizugu ordainduko kanpo zorra, hau bukatu da. Eta nola denak bat eginda gauden, ea zer egiten duzuen gurekin". Baina Ipar Amerikak dena egiten du nazioak ez elkartzearren. Beste aldetik, batzuk badute amets hori, Lula ari da ahal duena egiten, Chavez ere bai, Argentina ere orain ondo ari da jokatzen. Eta hor dago etorkizuna, Hego Amerika eta Ertamerika guztia elkartzea. Hori egiten ez den bitartean, alferrik ari gara. Bestela iraultza orokor bat egin behar litzateke, Kuban Fidelek egin zuena. Baina hori gaur egun ez da posible. Elizak zertan lagundu lezake bide horretan? Elizak jendea hezi behar du. Sermoi guztietan, konferentzietan, hezkuntza hori sartu. Baina elizaren kolegioetan askotan daude serora tontatxoak eta horiek ez dute mentalitate kritikorik. Eta hor horixe behar du, mentalitate kritikoa, jendeari ideia berriak sartu, eta Hego Amerikan denak nazio bat izan behar dugula ulertarazi. Bestalde, jendeari herri mugimenduetan parte hartzeko deia ere egin behar zaio. Mugimendu feministetan, mugimendu indigenetan, Chiapaskoa bezalako laborari mugimenduetan, ekologistetan, Foro Sozialetan... Herri mugimendu horiek oso beharrezkoak dira. Alderdi politikotan eta sindikatutan ez daukat konfiantzarik. Nire konfiantza bakarra herri mugimenduetan dago. Lehen munduko jendeak, berriz, elizarengan ere galdu du konfiantza, edo fedea. Elizak gero eta indar gutxiago du. Ez da harritzekoa. Izan ere, elizak jendeari arazo sozialen kontzientzia piztu behar dio, azaldu zer gertatzen den Hirugarren Munduan, azaldu zergatik dagoen hainbeste gose. Eta gero sartuko balitz etorkinen alde irmo jokatzen, eta gobernuaren kontra gogor hitz egiten, edo armamentuaren kontra... Zergatik ez dituzte hemengo gotzainek izugarrizko kartak idazten armamentuaren kontra? Hori egiten ez den bitartean eliza museo bat bezalakoa izango da. Eta Aita Santuaren egoerak ere ahultasuna erakusten du. Horrek erakusten du eliza aurrera joan beharrean, atzera doala.   Baina elizak komunismoaren aurka gehiago ekin izan du liberalismoaren aurka baino. Bai, egia da. Elizak eskuinera jo izan du, eta apaiz bati apaiz komunista deitzea akusazio bezala hartu izan da. Baina niretzat ohore bat da, nahiago dut apaiz komunista deitzea aberatsen apaiz baino. Marxismoak beti pobreen alde, langileen alde jokatu izan du, errealitatea zientifikoki aztertzeko oso metodo interesgarriak ditu, eta gauza bat esango dut: marxismoak elizari asko erakutsi dio.   Herri aberatsak munduan zer egiten ari garen ikusita, zerurik espero al genezake? Alferrik da zeruaren esperantzan egotea. Zerua lur honetan bilatu behar da. Eta noiz bihurtuko da lurra zeru? Denek esango dutenean, "ez zait ezertxo ere falta, besteek daukatena nik ere badaukat, osasuna, etxea, familia, jana, eta elkar maite dugu". Orduantxe lurra meza batekin zeru bihurtuko litzateke. Baina lan hori hemen, mundu honetan egin behar da. Eta mundu hau zeru bihurtzen ez den bitartean, infernua da. Esango genuke gaur mundu hau infernua dela. Eta gure lana izango litzateke, infernua den mundu hau zeru bihurtzea.