Docutec Gero eta gehiago dira Auzoan gero eta beltz gehiago bizi da. Afrikatik etorritako beltzak. Lehen bakarrik gizonezko gazteak izaten ziren. Orain emakume eta ume beltzak ere nonanahi egoten dira, medikurenean, ikastolan, gune komertzialetan. Hegoamerikar mordoa ere bizi da auzoan. Bakan batzuk ikusten ziren lehen, eta aurpegiz ezagutzen genituen ia guztiak. Orain hainbeste dira ezen hegoamerikarrak baino ez baitira ikusten herriko hainbat lekutan; metroan ordu zehatz batzuetan eta, batez ere, herriko plazan. Eguzki izpi ahulena ateratzen den bakoitzean hantxe batzen dira, jatorrizko herrietan bezala. Maite ditut beltzak, hilabete luzetan zuririk ia ikusten ez nuen garaiaren opari. Maite ditut indioak, euren herrietan konpartituriko lan, izerdi, ron eta barre algaren hondakin. Eta maite ditudan arren -beren herrietan bizi izan naizelako eta haien ohitura eta kulturen berri dudalako-, hala ere ezin dut ebitatu pentsatzea auzoan dagoen beltz hori, metroan ikusten dudan indio hori nolako bizimodu traketsa izango duen eta ea nola lortu duen praka garestiak erostea, edo lagunekin afaltzera joateko sosak eskuratzea. Ezin dut ebitatu pentsatzea ea nolako lana duen, ea paperak dituen edo ilegala den, ea zenbat bizi diren etxe bakoitzean eta zein egoeratan. Eta nik hori guztia pentsatzen badut herriko plazan ikustean edo metroko bagoian, zer ez ote duen pentsatuko beltz batekin inoiz garagordorik konpartitu ez duenak, edo beren etxeetan arratsaldepasak pasatu ez dituenak edo beren umeen jaiotzak ospatu ez dituenak. Zer ez ote du pentsatuko oihanaren indar erakargarriak inoiz nozitu ez duenak, Pazifikoko hondartzetan beraiekin bainatu ez denak edo beraiekin gau osoa parrandan eman ez duenak. Nik europearren begiekin begiratzen baditut, nola begiratuko die Europa baino ezagutzen ez duenak. Ariketa intelektual handia egin behar du europear batek, beltz eta indioekin aurreritzirik ez edukitzeko espazio bera konpartitu behar duenean. Eta ez da arrazista izateagatik, ez, baizik eta nekez bereiz dezakeelako atzerritarra pobreziatik, eta inork ez du pobrezia hurbil sentitu nahi. Pobrezia, gatazka-iturri dela somatzen duelako. Atzerritarren egoera ekonomikoa hobetzearekin batera, haiekiko iritzia ere hobetuko dute europearrek. Baina nola hobetu egoera, aurreiritziek galerazten badiete ondo ordaindutako lanak eskuratzea? Gurpil zoroa da. Europearrek asmatu dugun gurpil zoro, anker eta injustua.  