Docutec Asteroideen arriskua Asteroideek lurreko bizitza suntsi dezaketela uste dute zientzilariek. Ikerketen berri emateaz gain, ikerketa berrien asmoa azaltzen dute zientzilariek agentziako albiste honetan. Asteroideren batek Lurra jotzeko arriskua txikia dela esaten dute zientzialariek. Arrisku horren gaineko ikerketa sustatu eta koordinatzeko premia ozen zabaltzen dute, ordea, tarteka. Atzo, Erresuma Batuko Zientzia ministro Lord Sainsburyk nabarmendu zuen premia hori. Nazioarte mailako ikerketa izan behar duela esan zuen, eta Erresuma Batuak ekarpen handia egin dezakeela. Iaz ja ikerketa horretan egin ditzaketen urratsen gaineko txostena plazaratu zuten zientzialari britainiarrek, eta orain bertako teleskopioei esker egin daitezkeen aurkikuntzak nabarmendu dituzte. Izan ere, arriskua txikia bada ere, erne egon behar dela gogoratu dute, triskantza atzera bueltarik gabea izan baitaiteke. Zenbait ikertzaileren ustez, esaterako, dinosauroak Lurretik asteroide batek Lurra kolpatu ostean desagertu ziren. Orain ere, kolpe bortitz batek, planetako bizitza osoa auzitan jar dezakeela diote. 100 milioi urtean behin Kaliforniako Stanford Unibertsitateko ikertzaileek ere hizpide izan dute egunotan asteroideen arriskugarritasun aukera. «Dirudienez, 100 milioi urtean behin, planetako bizitza guztia suntsitzeko moduko neurria duen zerbaitek Lurra kolpatzen du», eman du aditzera bertako ikertzaile Chris Chybak. Horregatik, arrisku horren gaineko ikerketak egiten dihardutela azaldu du. Ehun milioi urtean behin jazotzen den kolpe handia ez dela kezka iturri bakarra esan dute, gainera, Stanford Unibertsitateko ikertzaileek. Asteroide txikiren baten kolpeak ere arazoak ekar ditzakeela esan dute. Izan ere, kolpea bera baino, kolpeen ondorioz zabal daitekeen hauts pilak sor dezakeen «negu nuklearra» hiltzailea izan daitekeela esan dute. Nolanahi ere, NASA 1998tik, arriskutsuak izan daitezkeen asteroideak identifikatzen ari diela gogoratu dute, eta horrek dezente murrizten duela arriskua. «Jada uste dugu ezagutzen ditugula 10 kilometroko diametroa baino handiagoa duten asteroide guztiak», azaldu du Chris Chybak.