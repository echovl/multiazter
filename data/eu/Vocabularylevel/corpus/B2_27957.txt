Docutec Telefonoak Udan hondartzan entzuten diren telefono deien inguruan iritzi artikulua. Zenbat entzuten diren; intimitate arazoak... Hondartzan poltsikoko telefonoaren deia bat-batean iristen den galerna bezain eraginkorra izaten da. Inguruko guztiak altxatzen dira, muellea askatutako txotxongiloak bezala. Inork ez du asmatzen lehendabizikoan non utzi duen telefonoa. Eta hori, denek, badaezpada, leku jakinean utziko dutenik. Baina sorpresak, eguzkitan etzanda egoteak eta jotzen segitzen duela ikusteak eransten duten urduritasunarekin, nekez aurkitzen da telefonoa, poltsan dauden gauza guztiak toalla gainera hustu ezean. Alferrik gehienetan, ze deia inoiz ez da izaten antzemateko moduan dabilenarentzat. Dozena erdi bat aldiz jo arren, mugitzeko imintziorik egin ez duenak isiltzen du normalean. Ikuskizunik politena hondartzan etzateko kit osoa behar izaten dutenena da: begietarako plastikozko antiojoak, burko berezia zerbikaletarako, ilea babesteko painuelo erraldoia eta bikiniaren goiko zatia ken eta jar modelokoa (alegia, etzaterakoan ken, zutitzerakoan, jar). Kit guztia hankaz gora joaten zaie telefonoak jotzen duen bakoitzeko. Tira, esan dezagun hondartzan ez dagoela zereginik berriro gauza guztiak bere tokian jartzea baino. Eskerrak. Ulertu ezin dudana da nola bizi ginen orain arte orduro norbaiti gu gauden tokian ze eguraldi egiten duen kontatu gabe. Ze, horretarako izaten dira dei gehienak. Hondartzan gaude, eguraldi zoragarria dago, beno, ez atzo bezain bero, baina herenegun baino gehiago bai, laino izpirik ez, eta itsasoa bare. Beste zereginik ez daukagunontzat eta ingurura begira disfrutatzen dugunontzat eskertzekoa da telefonoarena. Haiei esker jakiten dut ondoan etzanda dagoen bikoteari bi egun geratzen zaizkiola, pareko familiak beste astebete egingo duela, atzeko emakumeak hilabete osoa geratzeko asmoa duela eta ezkerretara dagoen gizonezkoa gaur bertan abiatzekoa dela. Garai batean informazio hori dena eskuratzeko, banaka hitz egin beharko nuen denekin. Gaur egun, inorekin hitz egin gabe, denei buruz jakin dezaket asko. Estimatzekoa da benetan telefonoak egiten duen zerbitzua. Berez be- giratzea gustatzen zaionarentzat ere faborea: ez da hain lotsagabe geratzen telefonoa joka ari denean. Halere, hondartzan momenturo telefonoa entzutea baino askoz ere ikuskizun harrigarriagoa da, iluntzero, lasai, patxadan paseatzeko asmoarekin irten eta kilometrotako paseoan zehar, barandillan eserita, eguneko berri ematen ari diren ehunka lagun ikustea. Denak hizketan eta denak hain bakarrik.