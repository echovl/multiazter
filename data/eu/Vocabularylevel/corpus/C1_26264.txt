Docutec Ibilgailuak konpontzeko tailerrak Erreportai luze baten lehen atalak. Aurrekontuak, harremanak, tarifak, ohiko konponketak eta aldizkako azterketak aipatzen ditu. dokumentuaren beste atal batzuk beste fitxa bati dagozkio. 2000. urtean espainiar Estatuan 90.000 trafiko-istripu gertatu dira, bere biktima eta guzti. Joan den abendu honetako 15ean Trafikoko Zuzendaritza Nagusiak (DGT) argitara emaniko estatistikaren arabera, 3.466 ezbehar larri gertatu dira, guztira 4.050 pertsona hil direlarik, hau da, 1999an baino %9 gutxiago. Kopurua, aurreragokoa bezain handia ez bada ere, larri-larria da oraino eta, ezbehar kopuru dramatiko hori zuritzeko edo, era askotako hamaikatxo arrazoi zein aitzakia adierazten diren arren, aditu guztiak bat datoz funtsezko puntu batean: automobila egoera zuzenean mantentzeak istripuen kopurua dezente murriz dezake. Are eta gehiago neguan, sasoi horretan kotxea egoera atmosferiko aldrebesean eramaten baitu gidariak: elurra, izotza, lainoa, euria... Hortaz, ibilgailuak konpondu eta mantentzeko automobila tailerrera eramatea ohitura izan beharko litzateke zeinahi gidarirentzat, istripuak aurreikusteko ez ezik, gidaritza seguruago eta erosoagoa erdiesteko ere. Dagoeneko ez dugu konponketak egiten dituzten tailerren beldur izan behar, profesionalak lanean hasi ahal izateko, bezeroaren adostasuna ezinbestekoa izango duelako: horrela bakarrik kobratuko zaigu eginiko lana. Kotxea lantegian utzi eta gastuaren azkeneko kostua, guztira, zenbat izango zain eta beldurrez egon behar genueneko garaia pasea dugu, zorionez: 1987 urteaz geroztik, baldintza jakin batzuk bete behar izaten dituzte tailerrek ere, kontsumitzailearen eskubideak bermatzeko. Aurrekontua eskatzeko eskubidea zor zaio erabiltzaileari Espainiar Estatuko erroldan 22 milioi ibilgailu daude izena emanik: horietatik, 22 milioitik gora turismo dira, automobilak alegia. Ez da harritzekoa, beraz, azalera osoan 51.203 konponketa-tailer zerbitzuan aritzea gaur egun, 180.000 pertsona zuzenean enplegaturik. Zerbitzu ona eta kontsumitzaileari eskubideak errespetatzen zaizkiola bermatzeko, aitzakiarik gabe eta zorrozki bete beharreko arau batzuk dituzte lantoki horiek. Tailer guztiek metalezko plaka urdin bereizgarri bat agertu behar dute, leku ikusgarrian: bertan, establezimendu horretan bezeroari nolako zerbitzuak egin dakizkiokeen azalduko da, ikurren bidez. Era berean, ohiko zerbitzu-ordutegiak eta prestazio berezienak ere agerian egon behar dute. Ibilgailuaren konponketa onartu baino lehenago aurrekontua eskatzeko eskubidea dugu: dokumentu horrek 12 laneguneko indarraldia izango du eta jarraiko datuak agertuko ditu: Erregistro Berezian tailerrak duen zenbakia, identifikazio fiskala eta helbidea.  Ibilgailuaren jabearen izen-helbideak.  Ibilgailuaren berri: marka, modeloa, ibilitako kilometro-kopurua eta matrikula.  Egin behar diren konponketak, eman beharreko bestelako prestazio guztiak, konpondu edo ordezkatzeko elementuak eta bezeroak ordaindu beharreko dirua, guztirako eta xehekapeneko prezioak adierazita.  Aurrekontuaren indarraldia (12 astegun, gutxienez).  Data eta sinadura ezartzeko tokia, erabiltzaileak aurrekontua onartzen badu.  Automobila konpondu baino lehenago aurrekontua egiteari erabiltzaileak uko egiten dionean, "Ez dut aurrekontua egiterik nahi" esakunea agertuko da, bezeroak idatzirik, bere sinadura eta guzti. Era berean, jartzen diren ordezko piezen jatorriaren agiri bidezko justifikazioa eta pieza horien prezioak erabiltzaileen eskura ipiniko ditu tailerrak. Aldatutako piezak bezeroari entregatu beharko dizkio eta, elementu erabiliak hautatzeko aukera dagoenean, horrela jardun ahal izateko erabiltzaileak aurretiaz bere adostasuna adierazi beharko du. Hautemaniko matxura berriak ere bezeroari jakinarazi behar Bezeroak aurrekontua onartu duelarik, kontratuaren dataren ondoan lantokiko arduradunak ere sinatu behar du dokumentua. Horrez gainera, konpondu ondoren, ibilgailua erabiltzaileari entregatu beharreko data ere agertuko da bertan eta, automobila tailerrean utzi behar denean, gordailuaren frogagiria emango zaio erabiltzaileari (eskuarki, aurrekontua bera da agiri hori). Beste aldetik, ibilgailua konpontzen ari den bitartean bestelako matxurarik hauteman balitz, tailerrak erabiltzaileari jakinarazi beharko lioke horren berri, matxura horren kostu erantsiarekin batera, eta ibilgailuaren jabeari onespena eman dezan eskatuko zaio, lanean segi eta matxura berriak ere konpondu ahal izateko. Horrek esan nahi du aurrekontu berria ere onartu beharra dagoela. Horrelakoetan ahozko kontratua baliodun izan liteke baina erabiltzaileak, dena den, formulario berria eskatzeko eskubide osoa du: hauxe da, nahiz deserosoagoa gertatu, betetzea aholkatzen den jardunbidea. Tarifak, argi eta garbi Tailer guztiek agerian erakutsi behar dute lanorduko (eskulanaren orduko prezioa 5.000 eta 6.000 pezeta bitartean dabil) eta zerbitzu jakinak (olio-aldaketa, pintxazoak, aldizkako azterketak, etab) ematearren aplikatzen dituzten tarifak. Era berean, ohiko lan-jardunaldiaz kanpo egin daitezkeen bestelako zerbitzuen prezioak ere adieraziko dituzte (garabi-zerbitzua, egonaldiko eguneko gastuak, etab). Prezio guztietan zerga edo kargei dagozkien kostuak zehaztu behar dira. Erabiltzaileak kotxea jaso eta konponketa-gastuak ordaindutakoan, egindako lan guztiak agertuko dituen faktura emango zaio, lanorduen prezioak, ordezkaturiko pieza edo elementuenak (hauek bezeroak eskatu ahal izango ditu) eta erabilitako materialenak xehekapenez adierazita. Bidezkoa den bezala, bezeroak onarturiko aurrekontuaren araberakoa izango da faktura. Azkenik, eginiko konponketa guztiek hiru hilabeteko edo ibilitako 2.000 kilometroko bermea dute; dena den, ibilgailu industrialen kasuan bermeak lehenago iraungitzen dira: konponketa egin denetik 15 egunera (edo, aurrekoetan bezala, 2.000 kilometrora). Bermeak ez du baliorik izango ibilgailua beste norbaitek maneiatu badu. Eskakizun handieneko zerbitzuak Matxura ohikoenak (istripu, lapurreta eta antzekoak bazterrean utzirik) sistema elektrikoan gertatzen dira; ondotik, ihes-hodi eta katalizagailuan jazotzen direnak datoz: tailerrera egiten diren bisita guztien %40 inguru arrazoi horien ondoriozkoak izaten dira. Kotxearen gidagailuko arazoak ere ohiko kontuak dira, gurpilen konbergentziakoak bezalaxe (azken hauek, matxuragatiko aurrekontuen %10 osatzen dute). Horren atzetik datoz suspentsio-kolonean eragindako kalteak (berezko higaduragatik edo espaloien kontra harturiko kolpe ugarien ondorez). Motoreko matxurak garestiago izaten dira eta osotasunaren %20ra iristen dira ozta-ozta: automobila abiatzeko ezintasunean edo elikadurako hutsegiteetan hautematen dira. Hozte-sistema, injekzioa eta barne-ekipamendua (eserlekuak, aire egokitua, aginte-mahaia...) ere agertzen dira konpondu beharreko elementuen zerrendako lehen postuetan. Nolanahi ere, non eta istripuaren edo motoreko arazo larriaren ondoriozkoa ez den, ordezko piezarik kritikoena enbrage-kablea aldatu edo ordezkatzea da beti. Osagai sentibera eta konpontzen zaila denez, tarteka aldatu beharra dago, eskuarki gidariak ez baitu kotxea behar bezala gelditzen: enbragea gehiegitan darabil; jokaera horrek, aldi berean, balaztak (hauek ere aldizka aztertu behar dira, ibilgailuaren funtsezko elementuak baitira) ere dezente kontsumitzen ditu. Automobilaren bizitza luzatu egiten da aholkatuak dauden aldizkako azterketak egiten bazaizkio. Ibilgailuen Azterketa Teknikoa (IAT) gainditzea betebeharrekoa izatea erabiltzaileari lagungarri gertatzen zaio, kotxea behar bezalako egoeran manten dezan: urtero-urtero bi milioi ibilgailu baztertuta geratzen dira Estatu espainiarrean eta, horietatik, ehun bat milak ez du gainditzen bigarren saiakeran ere, hau da, aztertu eta konpondu ostean. Aholkatzen diren aldizkako azterketak. Irizpide orokorrak  10.000 kilometrotik behin  Olioa aldatzea (minerala baldin bada).  Olio-filtroa. Aire-filtroa.  Bidaiari-lekuko filtroa (urtero).  Haizetako-garbigailuak (urtero).  15.000-20.000 kilometrotik behin  Olioa (sintetikoa baldin bada).  Erregaiaren filtroa (20.000 kilometroko bakoitzean eta, diesel baldin bada, 10.000 kilometrokoan).  40.000 kilometrotik behin  Ur-ponpako uhala (tailerrarekin elkar harturik egiaztatzeko).  Esku-balazta (tailerrarekin elkar harturik egiaztatzeko).  Balazta-likidoa. Balazta-pastillak. Enbrageko likidoa.  Hozte-sistemako likidoa (edo bi urtez behin).  Bujiak (platinozkoak badira, 100.000 km.).  Latigilloak aztertzea (30.000 km.).  Zorroak aztertzea.  50.000 kilometro edo gehiago egin ondoren  Neumatikoak (gehienez, 50.000 kilometro).  Gidagailua lerrokatzea.  Motelgailuak (50.000 kilometro).  Ihes-tutua (80.000 kilometro).  Balazta-diskoak (80.000 - 100.000 kilometro).  Banatze-hedea (60.000 edo 70.000 kilometro).  Airbag-ak (10 urtean behin).