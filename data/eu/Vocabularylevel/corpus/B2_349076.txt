Docutec Urdaileko ultzera     Gauzak asko aldatu dira urdaileko ultzeraren inguruan. Garai batean estresa, urduritasuna eta horrelakoak aipatzen ziren ultzera bat izateko arrazoi nagusi bezala. Gaur egun, ordea, Helicobacter pylori izeneko bakterioa da protagonista nagusia.     Urdaila digestio-aparatuaren zati bat da, sabelaren goiko ezkerraldean kokatua, eta hestegorriaren azken muturretik heste meharreraino, duodenoraino, luzatzen da. Poltsa baten forma du, eta bere paretan hainbat geruza bereizten dira; horietako bati geruza muskularra esaten zaio, eta barrukoari, berriz, geruza mukosoa.     Urdailaren funtzio nagusia janaria pilatu eta ondoren hestean xurgatua izateko prestatzea da. Mastekatze-lanetik sortzen den material erdi-solidoa likido bihurtzen da urdailean, geruza muskularraren uzkurdurei esker eta geruza mukosoan jariatutako entzima eta azidoei esker. Janariak kontsistentzia likido egokia lortu duenean, urdailetik duodenora pasatzen da, piloro izeneko zuloa zeharkatuz.     Bi talde nagusitan bereiz daitezke, beraz, urdailaren funtzioak: Funtzio mekanikoak: urdaileko edukia pilatzea, nahastea eta azkenik hustea. Lan horiek guztiak geruza muskularraren kontura dira. Jariatze-funtzioak: oso lan garrantzitsua da, pertsona baraurik dagoela 500-1.500 ml urin jariatzen dira urdailean, eta otordu bakoitzean jariakina gehitu egiten da. Urdaileko urina likido argi bat da, mukiz, urez, elektrolitoz, azidoz eta entzimaz osatua.Zer da ultzera bat?     Ultzera digestio-hodiaren edozein ataletan ager daitekeen zauria besterik ez da. Ultzera gehienak, ordea, urdailean eta duodenoan kokatzen dira normalean eta horregatik urdaileko ultzeraz eta ultzera duodenalaz hitz egingo dugu gehienbat. Ultzerak azalekoak izan daitezke edo sakonak. Azken horiek dira larrienak pazientearentzat, eta konplikatzeko ere arrisku gehiago dute. Zergatik sortzen da ultzera bat?     Ultzeraren garapenean zeregin garrantzitsua jokatzen dute urdailak jariatzen dituen gaiak. Horrela, faktore agresiboak daude batetik: azidoa eta proteinak digeritzeko urdailak jariatzen duen entzima bat (pepsina izenekoa). Eta faktore babesleak, bestetik: urdailean eta baita duodenoan ere jariatzen den mukia, batik bat. Faktore horien artean desoreka bat sortzen denean, gerta daiteke urdaileko paretaren barne-geruzak dituen defentsak nahikoa ez izatea, eta ultzera agertuko da orduan.     Gaur egun gauza jakina da Helicobacter pylori izeneko bakterio batek zeregin garrantzitsua jokatzen duela ultzeraren agerpenean, baina hala ere azidoa eta pepsina ere beharrezkoak dira. Bakterioak mukosaren kaltea eragiten duten substantzia batzuk sortzen ditu. Mikroorganismo hori duodenoko ultzera duten pazienteen % 95-100ean eta urdaileko ultzera duten pazienteen % 80 inguruan presente dagoela frogatu da. Esan genezake, beraz, bakterio horrek eragindako infekzioa ultzera jasateko arrisku handiagoarekin lotzen dela. Baina, bestetik, kontuan izan behar da bakterioak eragindako infekzioa arrunta eta ohikoa dela, eta bakterioa duten pertsona gehienek ez dutela ultzeraren inolako sintomarik izaten.     Bestalde, badira ultzera baten garapena erraztu dezaketen substantziak: mina eta inflamazioa gutxitzeko erabiltzen diren botika batzuk (azido azetilsalizilikoa edo aspirina, esaterako) eta tabakoa, garrantzitsuenak aipatzearren. Eta ultzeraren patogenian faktore anitzek parte hartzen dutela frogatzeko, gauza jakina da gaur egun gaixotasun batzuk (giltzurrunekoak, gibelekoak, etab.) dituzten gaixoetan ultzeraren intzidentzia handiagoa dela. Zeintzuk dira ultzeraren zeinuak?     Ultzera peptikoa duten pazienteek eduki ditzaketen sintomen artean, ondorengoak nabarmenduko genituzke: urdaileko mina, goragaleak eta/edo gorakoak, apetitu-galera, pisu-galera, gas-sentsazioa eta sabeleko hantura. Baina, zenbait kasutan pazienteak ez du inolako sintomarik izaten.     Urdaileko mina izaten da sintomarik usuena. Zorrotza eta erretzailea bezala deskribatu ohi da, baina definitzen zaila izaten da batzuetan, sabeleko presio-sentsazio, gose edo betetasun moduan ere sumatzen delako. Mina otorduen ondotik agertzen da (2-3 ordu geroago) eta sarritan minak gaixoa esnarazi egiten du gauez. Janariarekin edo antiazidoekin baretzen da mina, urdaileko azidoa nolabait neutralizatzea lortzen delako seguruenik. Minaldiak hainbat egun, aste edo hilabetez luza daitezke, edota urte-sasoien arabera agertu (udaberrian edo udan batez ere). Eta denbora-epe aldakorretan pazientea asintomatikoa egon daiteke.     Ultzera larriek eta tratatu gabekoek konplikazioak ekar ditzakete: odoljario digestiboa, urdaileko edo duodenoko paretaren zulaketa eta buxadura dira usuenak. Odoljarioa eginkarietan nabarmendu daiteke, odoltsuak edo baita beltzak ere izateraino (azken kasu honetan melenak esaten zaie). Beste batzuetan, pazienteak odolezko gorakoak izango ditu, edo kafe-hondo itxura dutenak (hematemesia). Urdaileko nahiz duodenoko pareta zulatzeak bat-bateko min gogorra eragin dezake, sabel osoan sentitzen dena, edota odoljario garrantzitsua bestela, gorakoaren itxuran nabarmenduko dena. Egoera larria da oso, ospitalean berehalako arreta eskatzen duena. Buxadura ultzeraren inflamazio-prozesuak eragina da: erasandako zatiaren argia gutxitu egiten da, eta janariak ezin du behar bezala aurrera egin. Goragaleak, gorakoak, sabeleko hantura eta pisu-galera dira buxadura adierazten duten sintomak.Nola diagnostikatu ultzera bat?     Pazienteak aipatzen dizkion sintomak, bere ohiturak eta azterketa fisiko zehatzak nahiko baliagarriak izaten dira normalean medikuarentzat ultzeraren susmoa hartzeko. Jarraian, noski, diagnostikoa ziurtatzeko probak jarriko ditu martxan medikuak, ultzera bera ikusteko batetik (endoskopia bidez) eta Helicobacter pylori bakterioa presente dagoen ala ez ziurtatzeko bestetik.     Urdaileko edo duodenoko ultzera ikusteko, hodi bat sartzen zaio pazienteari ahotik, kontu handiz, eta muturrean argi bat eta kamera txiki-txiki bat daraman endoskopioaren bidez medikuak zuzenean ikus ditzake gaixoaren hestegorria, urdaila eta duodenoa. Teknika honek ultzerarik badagoen ala ez esango digu, eta erantzuna baiezkoa bada, ehun-lagin bat aterako da, ondoren analisi mikroskopikoa egiteko. Nahiko prozedura molestoa izaten da pazientearentzat, baina ez du minik ematen eta guztiz sentikorra eta eraginkorra da.     Helicobacter pylori bakterioa ultzeretan oso maiz agertzen denez, komeni da beti jakitea ea pazientearen ultzeran presente dagoen ala ez. Horretarako hainbat teknika garatu dira: aurrez azaldutako goiko endoskopia digestiboak, adibidez, bakterioaren kultiboa egiteko aukera ematen du pazientearen ultzeratik ateratako laginean. Bada beste teknika bat, muturrean soka bat lotuta daraman kapsula txiki bat urdailean sartzean datzana. Ordubete beranduago-edo, kapsula hori berriro ahotik ateratzen denean, hortxe ekarriko du itsatsita bakterioa. Odoleko analisi baten bidez ere detekta daitezke bakterioaren kontrako antigorputzak. Eta nola tratatu behar da ultzera?     Medikuarengana garaiz joatea eta haren aginduan zintzo betetzea ezinbestekoak dira ultzera sendatu eta orbaintzeko. Pazientearen historial klinikoa (bere lanbidea, egoera ekonomikoa, ohiturak, tabakorik erretzen duen ala ez, eta urdailarentzat kaltegarriak izan daitezkeen botikarik hartzen duen ala ez) ezagutzea da tratamendua pertsonalizatzeko modurik onena. Gaur egun tratamendu farmakologikoan jartzen da arretarik handiena, eta kirurgia botikek porrot egiten duten kasuetarako uzten da. Urdaileko azidoa neutralizatzeko hainbat botika mota erabiltzen dira: histaminaren H2 hartzaileak inhibitzen dituztenak aspalditxotik ezagutzen dira (zimetidina edo ranitidina nagusiak aipatzearren) eta tratamendu laburretan ultzerak orbaintzeko gai direla ikusi da. Berriagoak dira protoi-ponparen inhibitzaileak bezala ezagutzen diren botikak (omeprazol da horietan ezagunena); gaur egun aurrekoekin batera erabiltzen dira. Bestetik, urdaileko mukosa babesten duten botikak aipa daitezke, otorduekin batera hartzen dira eragin handiagoa izan dezaten, eta 4-8 asteko tratamenduak arrakasta izaten du kasurik gehienetan. Azkenik, Helicobacter pylori bakterioaren kontrako tratamenduari ere garrantzi handia ematen zaio gaur egun. Eredu terapeutikoak asko eta desberdinak diren arren, terapia hirukoitzak % 90etik gorako eraginkortasuna erakutsi du: eredu honetan omeprazola bi antibiotikorekin (klaritromizina eta amoxizilinarekin) konbinatzen da.     Dena den, badira paziente ultzerosoak bete beharreko neurri orokor batzuk: Jan-neurria zaindu eta kontrolatu: hobea da jana gutxi maneatzea, eta kopuru txikiak jatea, baina sarriagotan Alkoholaren kontsumoa gutxitu Tabakoa saihestu Kontuz urdailarentzat kaltegarriak izan daitezkeen botikekin (aspirina eta bestelako antiinflamatorioak). Zalantzarik izanez gero, ezer hartu aurretik medikuari galdetu Medikuak ultzerarentzat emandako tratamendua zorrotz bete, eta hark agindutakoan itzuli berriro kontsultara