Docutec Bi urte Bi urte... Bi urte, bi urte dira. Eskailerako administrazioa gainetik kentzeko adina denbora. Bi urte, garbigailuaren garantia. MAIALEN LUJANBIO  / Bi urte, harreman baten finkatzea. Bi urte eta bi egun, harremanaren lehen krisia. Bi urtetan ontzen da ur-ardoa ere. Bi urtetan, haurdun geratu, sustoa hartu, sustoa pasa, erditu eta bikiak izan; bi urte, eta bat zena hiru. Bi urtetan ikastolako lagun lotsatia telebistako kantari izar. Bi urte, baduenaren hogeita lau soldata; bi urte, hamaika zor. Bi urte eta ispiluan beste aurpegi bat. Bi urte, sexurik gabe bizi litekeela ez da hainbesterako... auto-konbentzitzen hasteko epe etsia. Bi urte eta haurrak ikasi du oinez. Bi urte, munduari biratxo bat emateko denbora polita. Bi urte eta haurrak ikasi du hizkuntza oso bat; bizitza guzti baten oinarria: bi urte. Bi urte da 24 hilabete; 730 egun; 1079 zurito; 12 Iberdrolako faktura; 4.911 telefono dei; 647 kafe Ğebaki, motz eta aparrik gabe, mesedez-; 8 "Fairy" poto; eta 15 hortzetako zepilo. Bi urte, bi urte dira. Ni ote naiz euroaren balioa oraindik ikasi ez duen bakarra...