Docutec Elizarekin topo egin dugu Eskoletako erlijioko irakasle batzurekin gertatu dena abiapuntu hartuta, erlijioaren irakaskuntzari buruzko iritzia azaltzen du artikulu honek. Elizaren kontrako iritzi gogorra du. Felipe Izagirre (Irakaslea) Elizarekin topo egiten denean ez da ezer onik gertatzen. Moralez eta dogmez jantzitako egitura zorrotz eta hertsiak gizakiaren askatasuna eta garapen osoa ito eta galarazten du. Eta itxuraz gaurko egoerara egokitzen dela dirudien arren, irizpidez eta dotrinaz lehenean darrai. Oraintsu fraideren batek aitortu berria: erlijioa ez dagoela krisian eta beraiek irizpideetan eta irakasgaietan berdin jarraitzen dutela, egokitzapen kontua dela soilik. Elizaren azken jarrera inkisitorialaren agerbidea erlijioa irakasten zuten bizpahiruren kanporaketa izan da. Bata, banandutako batekin ezkonduta zegoelako; bestea, ezkondu batekin bizi zelako; eta hirugarren bat, berriz, mezetara ez joateaz gain gauez kopak hartzen ibiltzen zelako. XXI. mendean gisa honetako jarrerek sinestezinak dirudite, baina horixe da elizaren benetako aurpegia. Oraingoan erlijioaren irakaskintza izan da; hurrengoan, dibortzioa edota homosexualen ezkontza, eta beste batean, eutanasia. Hots, edozein giza arazorekin berdin. Dena den, kanporaturiko hiru irakasle horiek lanerako duten eskubidea inongo ñabardurarik gabe defendatu eta aitortu ondoren, sakonagora joan behar dela uste dut. Izan ere, elizgizonen jarrera zapaltzaileak eta gertatutakoak beste kokapen bat behar dute, hots, 1979an Espainiar Estatuak eta Elizak sinatu zuten konkordatuan. Konkordatu horren bidez, elizak bere agintea bermatzen du eta bere interesak ongi lotuak uzten ditu eta Estatua ere zenbait arlotan bere agintepean geratzen da. Konstituzioak estatu laiko eta ez konfesionala aldarrikatzen du, baina, kontraesana badirudi ere, elizari zenbait pribilejio eskainiz. Beraz, hiru irakasle hauen kanporaketa hitzarmen horren ondorioa da. Elizak erabakitzen du zer, nola eta nork irakatsi eta, halaber, irakasleak bere bizitza pribatuan zein jokabide izan behar duen eta hori dena garatzeko Estatuaren diruaz, herriarenaz alegia, baliatzen da. Eskoletan eman ohi diren erlijio klaseak, bestalde, gure herrietan dotrina deitzen den horietako klaseak dira, katekesia hutsa. Ez dira planteatzen erlijioen, esan nahi baita filosofia desberdinen irakaskuntza bezala, katekesi saioak bezala baizik, non otoitz egiten den eta elizaren mandamenduak eta dogmak irakasten diren. Oraindik eskoletan matrikula garaian gurasoei erlijioa ala etika (orain alternatiba ere deitzen zaio) nahi duten galdetzen zaie. Hauek zer erantzun: edozer, seguruen berdin baitzaie. Nik uste dut bere seme-alaba eliza katolikoan hezi nahi duenak baduela nora jo, hor du bere herri edo hiriko parrokia eta han, Elizaren esparrua izanik, irakatsiko die eta ordainez zerbait ordaindu nahi badute ondo etorriko zaie elizgizonei bizitza aurrera ateratzeko. Norberak nahi duen heziketa aukeratu dezala, baina Estatuak—azken batean herriak— ez du zergatik lan hori ordaindu. Estatuak, laikotasuna errespetatuz, berak antolatu behar du irakaskuntza eta balio formakuntzarako edo arloren bat jarri nahi badu, hori aurrera eramateko ere, bideak eta tresnak berak jarri behar ditu, beste edozein arlotarako egiten duen bidea eginaz. Kazetari batek zioen bezala, Elizak badu bere morala non erabili; adibidez, Gescartera affaire-an, zenbait gotzainek herritarren limosnekin dirutza egin baitute. Estatuak konkordatu horri hautsi eta Estatu laiko bati dagokion antolakuntza burutu behar du. Eskola Publikoak laikoak badira garbi utzi behar dira bataren eta bestearen eremuak.