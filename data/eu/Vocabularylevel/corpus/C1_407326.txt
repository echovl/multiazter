Docutec Kuala Lumpur, Malaysiako tigrea Asiako hiririk zirraragarrienetakoa Kuala Lumpur da, Malaysiako hiriburua. Ez da oso handia, eta bi milioi lagun ere ez ditu. Baina oso bizia da, hazkunde ekonomikoan sartua dago, eta euren artean desberdintasun handiak dituzten kulturak ditu. KL hirian, era laburtu horretan deitzen diote bertakoek, bada irudi tipiko bat: Petronas Dorreak. Bi etxe-orratz hauen jabea Petronas da -hortik datorkie izena- Malaysiako petrolio-etxerik nagusiena. Dorre biki hauek munduko garaienak dira, 2001eko erasoak New Yorkekoak bota zituenetik. Bisita etsigarria gerta daiteke ez dutelako goraino (452 m.) igotzen uzten, bi dorreak lotzen dituen zubi pareraino (250 m.) baizik.           Petronas Dorreak bakarrik ez, badira arkitektura lan gehiago ere eder askoak hiriburuan. Menara KL Dorrea ere oso deigarria da, edo aireportua, modernoa oso, edo metroa, garbi-garbia eta beti garaiz dabilena.           Hiriburutik gertu beste hiri bat ari dira altxatzen: Cyberjaya. Goi mailako teknologiadun enpresak kokatu nahi ditu han Gobernuak. Malaysia ez da egun herrialde aberatsa, baina ekonomia ziztu bizian ari da indartzen. Dena den, landa guneak oso txiroak dira, nahiz eta Kuala Lumpur Asiako hiririk arrakastatsuenetakoa izan.           Kuala Lumpurrek, eta Malaysia guztiak, duen berezitasunetako bat kultura aniztasuna da: malaysiarrak gehiengo dira, musulmanak erlijioari erreparatzen badiogu. Baina txinatarrak ere ez dira gutxi, beraz, taoistak edo budistak erlijioz. Eta bada beste erlijio bat ere, hindua, gutxiengo indiarrarena. Beraz, nahiz eta hinduen edo budisten tenplu ugari izan, meskitak daude gehienbat.           Kultura aniztasuna bai, baina uztarketarik ez dago, norbera bere aldetik dabil eta. Txinatarrak txinatarrekin elkartzen dira eta hinduak hinduekin. Komunitate bakoitzak bere eskolak ditu, eta bertan nork bere kultura erakusten du, baina guztietan irakasten dira malaysiera eta ingelesa. Orain artekoan ez da sortu kultura arteko aparteko gatazkarik. Baina azken boladan liskartxoak ari dira sortzen, agintean musulmanak direlako nagusi, eta geroz eta arau islamiar gehiago sartu nahi dituztelako, eta ez dute hori begi onez ikusten ez txinatarrek, ez hinduek.          Hala ere, arau islamiarrak ezartzerakoan Malaysia baino zorrotzagoak dira, adibidez, Pakistan eta Iran, edo arabiar herrialdeak. Malaysian emakumeak ilea agerian eraman dezake, eta nahierara jantzi. Baina bere burua musulman zintzotzat daukan andrazkoak beloa jantziko du. Hiriburuan ez da batere arraroa minigona daraman neskaren alboan beste bat ikustea buru eta hanka tapa-tapa eginda. Jatekoan ere ezin esan da  ezpal berekoak direnik: musulmanek ez dute txerrikirik jaten, hinduek ez dute behia jaten, eta txinatarrek berriz, denetik. Malaysian alkohola duen edozein edari har daiteke, garagardoa barne, baina musulmanek ez dute alkoholik dastatzen eta txinatarrek, hauek askotxo. Lan egutegia berriz korapilotsua da, hiru erlijioetako festak errespetatzen dira eta. Errespetuaren datu adierazgarri bat: musulmanak Ramadan garaian daudenean egun osoan barau egiten dutenez, hinduak eta txinatarrak saiatzen dira jendaurrean ez edaten, eta ez erretzen.          Britainiarrei esker dago kultura aniztasun hau. Europarrek Malaysia XIX. gizaldian konkistatu zuten. Kautxu-arboladietara jendea eraman zuten Indiatik eta Txinatik. Beraz, eskubide osoz dira hauek malaysiarrak, azken bost belaunaldietan han baitira. Baina euren kulturari eutsi diote batzuek eta besteek, euren berezitasunei.           Malaysia 1957an gelditu zen britainiarrengandik aske, baina badu hauen ukitua zenbait ohituretan. Adibidez, gidatu ezkerretik egin dute, eta bigarren hizkuntza ingelesa dute. Hizkuntza hori darabilte hain zuzen aipatutako hiru kulturek euren arteko harremanetan.           Exotismoz betetako jomuga turistiko bihurtu da Malaysia, hotel ederrak dituelako eta hondartza ederragoak. Eta markako genero ugari eros daiteke. Beste kontu bat da marka hori bene-benetakoa izatea, edo benetakoaren itxura besterik ez izatea. Kontuak kontu, turismoa ekonomia baliabide nagusienetakoa da.           Kuala Lumpur hiriburuak oihana du inguruan. Munduan oso paraje gutxik du horrenbeste baso. Klima beroa du, eta hezea: 25 gradutik gora beti. Hemendik harako hegaldiak 14 ordu irauten du, eta ordu diferentzia handia da oso, hemen eguna argitzerako eguerdia da han. Beraz, ezinbestean, lehen egunetan behintzat, nekea sentituko du bidaiariak. Onena lasaitzea izango da, eta dena berehala ikusi nahi ez izatea. Horixe da hain zuzen KL Malaysiako tigrea otzantzeko bide bakarra. Ikusi mapa handiagoa