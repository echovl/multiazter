Docutec Mikrokreditua: mailegu txikiaren onura handiak Normalean behartsuak eta diru-iturri eskasekoak dira mikrofinantzabideen bezero. Baina, badira finantzabide hauek eskuratzeko jakingarri gehiago. Nor da mikrofinantzabidearen bezero? Normalean pobreak eta diru-iturri eskasekoak: familia-buru diren emakumeak, pentsionistak, artisauak, nekazari xumeak. Emailearen araberakoa izaten da bezeroa, emaileak dituen helburuen araberakoa, alegia. Finantza-zerbitzu hauek zergatik dira lagungarri? Bezeroei bizimodua errazten dietelako. Laguntza premia gorria badute, errazago egiten dute aurrera laguntza jasotakoan. Estatistikek diote beharrik oinarrizkoenak asetzeko adina balio dutela mikrokredituek eta. Mikroaseguruak, adibidez, oso balekoak izan dira bat-batean norbait gaixotu denean, edo ondasunak tupustean galdu dituenean. Mikrofinantzabiderako erakundea. Zer da hori? Behartsuei finantziazio-zerbitzuak eskaintzen dien erakundea. Erakundeak erakunde, ezaugarri batek berdintzen ditu: bezeroak ohiko bankuetakoak baino behartsuagoak dira. Mikrofinantzabidea behartsuei begira sortu bada, hain garrantzizkoa al da bide hori ere errentagarria izatea? Bada bai, horrela errazago baita mikrofinantzabideak sortzen dituen gastuei aurre egitea. Kontuan hartu behar da bezero hauek ez dutela inolako laguntza ekonomikorik izan urtetan eta urtetan. Gainera, sarritan, enpresari txiki batek laguntza hau jasotzen duenean, eta ondo badoa, aurrerago egin nahi izaten du, eta erakunde emaileak aiseago erantzungo dio eskaera berri horri mikrofinantzabidea errentagarri bada. Interes-tasa hain handi horiek nolatan ordainduko ditu behartsu batek? Indian, Kenyan, Filipinetan egina dute ikerketa. %117-847 bitartekoa omen da urteko bataz besteko errentagarritasuna. Hori omen da mikronegozioen inbertsioen errentagarritasuna. Mikroenpresa asko dabiltza horrela. Hau da, interes-tasa handia izateak ez dio negozioari hainbeste erasaten. Nahiz eta handia izan tasa horiek, mailegua ohiko bidetik eskatuz gero askoz ere handiagoa litzateke aurre egin beharreko interesa. Mikrokredituei atxikitako interes-tasak ezartzen dira finantzabideak errentagarri epe luzera izatekotan, eta ahalik eta jenderik gehientsuenak izatekotan. Betiko interes-tasak, aldiz, bezero gutxi batzuentzat dira onuragarri, eta oso epe laburrean. Behartsuak badu dirua aurrezteko ahalmenik? Bai, baina ez dirutan, beharbada. Inbertitu egingo dute: pitxiak erosi, etxe-abereak, etxea egiteko materialak. Hau da, saltzen erraza dena erosiko du. Dirua aurrezteko zerbitzu ofizialak eskaintzen zaizkionean, behartsuak ere nolabaiteko babesa dauka, eta familiak errazago eramaten ditu aldian aldiko gastuak eta ezuste edo krisialdiak ere. Aurrezkiak seguruak badira, lasaiago egongo da norbait gaixotzen bada, adibidez. Dirua aurrezten badu, beste ondasun batzuk ere eskura ditzake, edo zahartzaroa planifikatu, edo eskolako gastuei erantzun, eta ezkontza batek edo jaiotzak batek dakartzan diru-premiekin gutxiago larritu. Zergatik da hain garrantzizkoa mikrofinantzabidea emakumeentzat? Munduko pobrerik gehienak emakumeak direlako, eta argi ikusi da horrelako ekimenekin emakumeak familiaren barruan duen egoerak hobera egiten duela, eta gizartean duen egoerak ere bai. Emakumeak seguruago sentitzen dira, konfiantza handiago dute beren buruan. Gainera, mikrofinatzabideari esker, ondarezko aktibo gehiago dituzte, etxea, lurrak. Gainera, bizi diren inguruan lehen baino erabaki sendoagoak hartzeko aukera izaten dute, eta lidergoa ere eskuratzen dute. Noiz ez da komeni mikrokreditua?Mailegua itzultzea oso zaila denean. Adibidez, giza talde bateko partaideak elkarrengandik oso-oso urruti bizi badira, edo oso erraz gaixotzen badira, agian ez da egokia mikrokredituak eskaintzea. Horrelakoetan agian hobe da bestelako diru-laguntzak eskaintzea, azpi-egiturak hobetzea, hezkuntza-programak abian jartzea, jendea eskolatzea. Mikrokredituak eman behar zaizkio diru hori itzultzeko gaitasunari duenari, mikrokredituen baldintzei aurre egiteko gauza denari. KUTXAren mikrokredituak Mikrokredituak, Kutxaren Gizarte Ekintzak sortu duen ekimen bat dira. Bankuen ohizko finantzabideak lortzeko zailtasunak dituzten pertsonentzat pentsatuak daude, beren premia biziko arazoei erantzun ahal izateko, jatorrizko herrialdeetan egindako zorrak ordaintzeko, edota autoenplegua lortzeko finantzabide espezifiko batzuk erdiets ditzaten. Norentzat? - etorkinentzat. - pertsona ezinduentzat. - gutxiengo etnikoentzat. - 40 urtetik gorako pertsonentzat. - lan bila dabiltzan emakumeentzat. - drogak edo alkohola kontsumitzeagatik errehabilitazioan dauden pertsonentzat. - preso ohientzat, etab. Zein baldintza ditu mikrokeditu batek? - Zenbatekoa: 6.000 eurorainokoa. - Itzultzeko gehienezko epea: 3 urte. - Interes-tasa: Mikrokredituentzako LHIren UTBri erreferentziatua (% 5,50 2004rako). - Irekitze-komisioa: % 0,75 - Irekitze Komisioaren balio berdineko diru-laguntza Gizarte Ekintzaren aldetik. - Amortizazioaren eta interesen ordainketa: hileko kuotaren bidez. - Garaiz aurreko kitapena penalizaziorik gabe. - Artekariaren esku-hartzerik gabeko poliza. Zein da mikrokreditu baten helburua? - Autoenpleguko Proiektuak. - Jatorrizko herrialdeetan egindako zorrak ordaintzea. - Etxebizitzak alokatzeko gordailutarako behar den dirua jarri ahal izatea. - Etxeko altzariak erostea eta obra txikiak egitea. - Laguntza-aurrerakinak edo diru-laguntzak. - Protesiekin edo bestelako osasun-beharrekin egindako gastuak (Osakidetzak estaltzen ez dituenean edo eskatzaileak osasun publikorako irizpiderik ez duenean).