Docutec Murgilketaren eta hartutako zartadaren ondorioz, heriotza ere gerta daiteke Udan itsasora jauzi egin eta istripu ugari gertatzen dira. Horien inguruko datuak eta azalpenak ematen ditu Gurutze Gorriko sorosleak Andoni de Saratxo euskadiko gurutze gorriko bozeramailea «Murgilketaren eta hartutako zartadaren ondorioz, heriotza ere gerta daiteke»   Donostia Andoni de Saratxo Euskadiko Gurutze Gorriko bozeramailea da. Murgilaldietan izandako istripuak saihestu ahal izateko biderik eraginkorrena arriskuaren berri izatea dela azaldu dio Berriari. Inolaz ere altuera handietatik jauzi ez egiteko ere gomendu Saratxok. Gainera, sorosleen eta ikurren azalpenei jaramon egiteko ere eskatu du Gurutze Gorriko kideak. Murgilaldiak direla-eta, zer istripu mota izan daitezke? Bi eratako istripuak gerta daitezke. Lehengoan, Ez dago ur azpia ikusteko modurik eta zerbait egon daiteke uraren azpian, esaterako, harkaitzen bat. Kasu horretan era askotako traumatismoak, burezurreko traumatismoak, konortea galtzea gerta daiteke. Askotan ondorio larriagoak ere izan ditzake. Izandako erorketaren arabera, heriotza ere gerta daiteke. Beste era bateko istripuak, berriz, bat-batean uretan sarzeagatik gertatzen dira. Uraren bazterretik indarra hartu eta ez dugu zenbateko hondoa duen ikusten; ondoren, buruz botatzen dira uretara. Horiek ez dute besteak bezain ondorio larririk, ez baitute altuera esanguratsu batetik salto egiten. Bestalde, aipagarriak dira, gorputzaren bat-bateko tenperatura aldaketak. Eguzkitan egon ondoren gorputza bero dago, ondoren korrika joaten gara uretara. Horrek gorputzaren tenperaturari 15-16 gradu inguruko aldaketa eragiten dio. Tenperatura aldaketa horrek, besteak beste, lipotimiak eta zorabioak sor ditzake. Zer adin tarteko pertsonek izaten dituzte gisa horretako istripuak? Oro har, gizonezkoak dira. Nerabeak dira gehienetan, 14 eta 20 urte bitartekoak. Horregatik, oso garrantzitsua da familiak eta lagun arteak ematen duen informazioa. Gazteek arriskuaren berri izan behar dute. Hondar guneak babesten ditugun arren, gerturatzen direnek aurretik izan behar dute arriskuaren berri. Zer egin behar da istripu mota horiek saihesteko? Lehenik eta behin, ez da inola ere altuera handietatik uretara salto egin behar. Oso profesionala izan arren, ez dakigu uraren azpian harkaitzik dagoen ala ez. Itsasgora eta itsasbehera noiz diren jakitea ez da nahikoa. Oso ohikoa da buruarekin harkaitza jotzea. Bestalde, sorosleak emandako argibideei jaramon egin behar zaie. Banderek eta seinaleek ematen dituzten argibide eta gomendioei ere kasu egin behar zaie. Nola lagun dakioke murgilaldi bat dela-eta istripua izan duen pertsonari? Lehenik eta behin, egin behar ez denaren berri izan behar da. Borondate onenarekin joan ohi da jendea istripua izan duenari laguntzera. Baina, lehen sorospenen gainean ideiarik ez duenak hobe du geldi egotea. Hiru pauso jarraitu behar dira: babestu, jakinarazi eta lagundu. Norbera babestuta dagoenean sorosleari jakinarazi behar zaio. Lehen sorospenen berri izanez gero, dakiguna egin eta ondoren sorosleari jakinarazi behar zaio. Halere, gehiengoa ez gara gisa horretako kontuetan adituak, horregatik, beste norbaiti jakinarazi behar zaio. Zer egin ez badakigu hoberena soilik istripua gertatu dela jakinaraztea da. Orain dela hilabete inguru Araban gisa horretako istripu bat gertatu zen. Gizon bat itotzen ari zen, bestea laguntzera joan zitzaion. Biak bertan hil ziren. Izan ere, uretan arriskuan gaudenean urduritasuna agertzen da. Horregatik dena delakoari heltzeko ahalegina egiten da. Kasu askotan jakin gabe lagundu nahi izateak ezbeharra gehitzea baino ez du ekartzen. Murgiltzeko zein leku dira bereziki arriskutsuak? Donostian, esaterako, murgiltzeko lau gune arriskutsu daude: uharteko ontziralekua, Club Nauticoko baranda, Loretope eta teniseko gunea. Uharteko ontziralekuan sorosleak egoten dira etengabe arriskuaren gainean ohartarazten. Uraren ertzetik egiten diren murgilaldiak, berriz, edonon gerta daitezke. Arriskuaz ohartarazteko behar bezainbeste seinale ote daude? Gipuzkoan, eta Donostian batez ere, administrazioa arriskuaren gainean ohartarazteko seinaleak jartzeaz arduratzen da. Murgiltzeko edota bainua hartzeko gune arriskutsuak daudenean seinaleak jartzen dira. Espainiarekin alderatuta, esaterako, askoz ere lan gehiago egin da Euskal Herrian. Gisa horretako zenbat istripu gertatzen dira Euskal Herrian? Zaila da zenbaki zehatza ematen. Pasa den urtean 40 edo 50 istripu inguru izan ziren altuerako murgilketak medio. Horietatik 12 eta 15 bitartean larriak izan ziren. Aurtengoan, berriz, 15 kasu inguru izan ditugu. Zorionez, guztiak susto hutsean geratu dira eta ez dute ondorio larririk izan.Halere, istripuak saihesteko kanpaina jarri genuen martxan. Aurrea hartzeak bizitzea esan nahi du leloa du, eta emaitza onak izan dituela uste dugu. Era berean, sorosleei eta seinaleei jaramon egin behar zaiela nabarmendu behar da. Maiz, hondartzetan bandera horiak ikustean, askok ez diete jaramonik egiten.