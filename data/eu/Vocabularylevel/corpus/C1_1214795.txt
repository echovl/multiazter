Aldizkari Digitala Bilboko Guggenheim museoan, Claes Oldenburg: Hirurogeiko hamarkada "Nire obra beti puntu batetik besterako bidean dago." Claes Oldenburg Claes Oldenburg Stoch Stockholmen (Suedia) jaio zen 1929an. Zazpi urte zituela bere gurasoekin Estatu Batuetara joan zen bizitzera eta han gauzatu zuen bere ibilbide artistikoa. Art Institute of Chicagon egin zituen ikasketak. Modan zegoen espresionismo abstraktuaren aurka Happening-aren aldeko aukera egin zuen. Claes Oldenburgek bere burua pospostdadaista bezala ikusten zuen. Bere pop estiloak zerikusi handia du dadaismoarekin eta surrealismoarekin. Oldenburgek Marcel Duchamp artista dadaistaren artelanak New Yorken ezagutu zituen eta liluratuta geratu zen bere obrarekin. Oldenburgi oso iraultzailea iruditu zitzaion Duchampek hondakinekin egiten zuen lana. Oldenburgek egindako instalazioak, performance-ak eta eskulturak kapitalismoaren eta hiri handietako bizieraren ikur dira.       Claes Oldenburg, New Yorkeko bere estudioan, 2011 Argazkia: Jürgen Frank, © mumok/Jürgen Frank         Pop arteak, jakintsuen eredu kulturalaren ordez, masen kulturan jarri zituen begiak. Claes Oldenburg eta bere kideak, kontsumo-gizartearen gehiegikeriak eta obsesioak salatzen ahalegindu ziren. Aurreko belaunaldiko artisten balio estetikoen ikuspegi zerutiarra ez zuten batere gogoko. Pop artista hauek hiriko unibertsoa edo hiriko bizimodua gauzatu zuten beraien artelanetan. Oldenburgek honela ikusten zuen hiriko kaleetako giroa: “Heroiak eta arloteak eta haurrak eta mozkorrak eta elbarriak eta neskak kalean eta boxeolariak eta oinezkoak eta jendea eserita eta jendea txistua botaz eta kamioiak eta autoak eta bizikletak eta semaforoak eta itzalak eta katuak eta txakur txikiak…”   Alkondara handia gorbata urdinaz / Big White Shirt with Blue Tie, 1961 © Claes Oldenburg Merkatariek beraien produktuak saltzeko eta erosleak erakartzeko erabiltzen zituzten iragarkiak, aldizkarietako imajinak, ontzien diseinua, publizitatea eta abar, arte herrikoi honen aitzakia bihurtu ziren. Pop artistentzat gauza erabilgarriak eta indartsuak ziren arte komertzialarenak.     Gaztazko bi hanburgesa, denetarik dutela (Hanburgesa bikoitzak) / Two Cheeseburgers, with Everything (Dual Hamburgers), 1962 © Claes Oldenburg   Lichtensteinek, adibidez, komikien irudiak hartu zituen margolanen gaitzat. Andy Warhol pertsonaia ospetsuen irudiei beste esanahi bat ematen saiatu zen. Oldenburgek eguneroko gauzen erreplikak eskala erraldoian gauzatu zituen eta janarien irudiekin eta dendetako objektuekin monumentuak egin. Erakusketa hau Vienako Mumok (Museum Moderner Kunst Stiftung Ludwig Wien) museo modernoak eta Guggenheim Bilbao museoak antolatu dute. Claes Oldenburgen artelanak 2013ko otsailaren 17ra arte egongo dira ikusgai Guggenheim museoan.   Informazio gehiago, helbide hauetan: http://oldenburg.guggenheim-bilbao.es/eu/erakusketak/hirurogeiko-hamarkada/ http://www.mumok.at/  