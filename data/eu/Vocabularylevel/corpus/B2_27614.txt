Docutec Bizi hilak Inglaterrako emakume tretaplegiko batek hiltzeko baimena eskatu du. Honen inguruan iritzia ematen du EHUko Sanchez Mazas katedrako kideak. HANNOT RODRIGUEZ / Albiste dugu egunotan Londresko Auzitegi Nagusiak andre tetraplegiko bati hiltzeko eskubidea onartu izana. Tetraplegia gainditzeko dituen aukera urriak ikusita, Miss B ezizenez ezaguna egin den emakumea jasanezina zaion bizimodua behin betiko bukatzeko duen eskubidearen alde borrokatu da. Hiltzeko grina honi babes legala ematearen aurka azaldu dira egun Miss B dagoen erietxeko sendagileak, bizitza luzatu eta mantentzea helburu duten medikuntzaren printzipioak nabarmen urratzen dituelako. Derrigorrezkoa zaigu, ordea, honako galdera hau egitea: kosta ahala kosta mantendu behar al da pertsona bat bizirik? Emakume honen egoera benetan tamalgarria da. Lepoko zain bat haustearen ondorioz lepotik behera ezin du gorputza mugitu, eta arnasa hartzeko makina baten beharra dauka. Bere nahia arnasa hartzeko balio zaion makina hauxe itzaltzea da, heriotza bera baino ilunago egiten zaion bizitzari adio esateko. Miss B-ren tetraplegia sendatzeko aukerak %1ekoak omen dira, medikuen ustetan. Zenbait gaixotasun sendatzeko mugak, kasu honetan ikus daitekeen moduan, nabarmenak dira medikuntzan. Gaixotasun askok ez dute sendabiderik, eta jada existitzen diren tratamenduak eta ezagutza maila handitu eta hobetzeko ahaleginak berezkoak zaizkio medikuntzari (eta zientziari oro har). Baina zientziaren mugak ez dira soilik zientziari, ezagutza sistema legez, berezkoak zaizkion mugak. Gauza bat zientifikoki eta teknikoki egin ahal izateak ez du esan nahi egin behar denik. Esate baterako, bonba atomikoak errealitate bat dira, baina horrek ez du esan nahi bonba atomikoen ugaritzea besterik gabe onartu behar dugunik. Izan-ak ez du behar izan-a esan nahi, eta gauzak diren moduan izateak ez du esan nahi horrela izan behar dutenik. Gure adibideari lotuta, medikuntzak muga nabarmenak ditu tetraplegiari aurre egiteko, baina baditu bitarteko teknikoak tetraplegiak jotako pertsona bat bizirik mantentzeko (arnasa hartzeko makina eta abar). Egoera honek ordea ez gaitu halabeharrez pertsona bat nola edo hala bizirik mantendu behar dugulako ondoriora eraman behar. Honek guztiak eraginkortasun zientifiko eta teknikoaren inguruko eztabaida soila gailentzen du, sakonean bizitza, heriotza, gizakia, edota osasuna bera nola ulertzen ditugun eta nola ulertu nahi ditugun baitago jokoan, maila orokorragoko eta agian zailtasun handiagoko hausnarketaren exijentziarekin batera.  