Docutec Clint Eastwood, gogorra eta minbera Zine izar honen biografia artistiko laburra dakar. Nola hasi zen, lortu dituen sari nagusiak eta egin dituen filmak Sergio Leoneren gidaritzapean Almerian egin ziren Por un puñado de dólares, La muerte tenía un precio eta El bueno, el feo y el malo spaghetti-western deituriko filmei esker izar bihurturik, Clint Eastwoodek 1971. urtean sortu zuen Malpaso Productions ekoiztetxea. Zergatik hautatu zuen izen hori? Ekoiztetxea martxan jartzekotan zebilela lagunei aipatu zienean, pauso txarra eman behar zuela esan ziotelako adiskideek. Produktora sortu, urte berean zuzendari lanetan hasi eta bere lehen pelikula ekoiztu zuen: Escalofrío en la noche. Firefox (1982) pelikula egin zuenetik bere ekoizpen guztiak Eastwoodek berak zuzendu ditu. Bestalde, protagonizatu zituen pelikula guztietan erakusten zuen gogortasun hura galdu eta alde minbera erakusten saiatu izan da Bird, Un mundo perfecto, Los puentes de Madison edota Medianoche en el jardín del bien y del mal filmetan. 1992. urtean zuzendu zuen Sin Perdón westernak Oscarretarako bederatzi hautapen lortu zituen, eta horietatik lau eskuratu zituen: pelikula onenaren, aktore onenaren, bigarren mailako aktore onenaren (Gen Hackman) eta muntaia onenarena. Zuzendari gisara, Space Cowboys bere 22. pelikula da, eta ekoizle bezala, 15.a. Urte hauetan guztietan film bat egiteko behar diren ekoizle, zuzendari, aktore eta abarren lanak maisutasunez burutzeko gai dela erakutsi duenez kritika eta ikusleen txaloak jaso ditu, baita hainbat sari ere: 1995. urtean Hollywoodek Irving G. Thalbergh prestigiotsua eman zion; bere lanagatik Frantses akademiak Cesarra eman zion; eta joaneko urtarrilean New Yorkeko National Board of Review-k bizitza osoan eginiko merituen sariaz omendu zuen. Azken omenaldia Veneziako Mostran jaso du Clint Eastwoodek