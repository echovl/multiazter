Docutec Freegan edo zarama berreskuratzaileak Freegan edo zarama berreskuratzaileak kontsumismoaren aurka dauden pertsonak dira eta taldeka ibiltzen dira zaramatik zaramara, jakien bila. Ez dira eskaleak, kapitalismoaren aurkako militanteak baizik. Ez da ohiko jarrera bat, baina izan, bada. Freeganismoa izena du, eta bere jarraitzaileak freeganak dira. Freeganak zaborrontzietatik eta paperontzietatik lortutako jakiak baino ez dituzte jaten. Dirua aurrezteko modua izateaz gain, gehiegizko kontsumoaren eta xahutzearen aurka protesta egiteko modua ere bada. Freeganismoaren ekintzaileak 1989 urtean antolatu ziren, eta badute web-orria Interneten: www.Freegan.info. Kontsumismoaren eta kapitalismoaren aurka daude. Pentsa daitekeenaren aurka, freeganak ez dira eskaleak, ezta gizarteak baztertutakoak ere, taldeka ibiltzen dira janari bila, eta aurkitzen dituzten jakiak denen artean banatzen dituzte. Gehienetan, frutak eta barazkiak aurkitzen dituzte, eta hortik datorkie izena, doan eta barazkijalea hitzen arteko uztarketaz. Adam Weissman New Jerseyko freegan bat da. Weissman sarritan joaten da New Yorkera, eta, adierazi duenez, 10 urtetan ez da inoiz supermerkatu batean sartu, ezta jatetxe batean egon ere. Weissmanen esanetan, ez da sekula gaixotu, eta arratoiek eta labezomorroek ez diote kezkarik sortzen. Hala ere, osasun-adituek esaten dutenez, salmonella edo e-Coli bezalako bakteriak hartzeko arriskua dute. Baina freeganek ez dute janaria soilik berreskuratzen; izan ere, jarrera hori bizitza-filosofia egin dute, eta balio duen edozein gauza hartzen dute zaborretik, hala nola, jantziak, altzariak, liburuak, Cdak, bitaminak, jostailuak edo etxetresna elektrikoak. Freegan militanteenak "okupa" bihurtzen dira, eta garraiobide publikoak ere ez dituzte ordaintzen; ondorioz, sarritan izaten dituzte liskarrak segurtasun indarrekin.  