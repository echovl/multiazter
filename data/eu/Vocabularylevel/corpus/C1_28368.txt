Docutec Arkitektura bioklimatikoaren onurak Etxean modu egokian eraikitzean garrantzia handia du ingurugiroa zaintzeko orduan. Egun indarra hartzen ari da arkitektura bioklimatikoa. Bertako kontzeptu batzuk aitzinako baserrietan ere erabiltzen zirela ikus genezake artikulu honetan. Gaur egun gizakiok ditugun hainbat kezken artean sartzen da etxea erostea edo etxea eraikitzea. Han ematen ditugu geure bizitzako ordurik gehienak eta horregatik etxearen kalitateak garrantzi handia dauka. Baina benetan ba al dakigu nolakoak diren egiten ditugun etxeak? Edota ba al dakigu nola egin behar ditugun etekin energetikoak lortzeko? Naturak ematen duenera egokitzea, horixe da ondoren azalduko dugun arkitektura motak jarraitzen duen bidea. Naturaren gora-beherengandik babestu, isolatu, egiten gaitu etxebizitza egoki bate, baina baita ere hark ematen diguna hartu egiten dugu gure ongizaterako. Arkitektura bioklimatikoaz ari gara. Euskal Herriko Unibertsitateko Arkitektura Eskolan urte mordo bat daramate arkitektura bioklimatikoaren inguruko proiektuetan.Hotza, beroa, euria, haizea eta bestelako fenomeno meteorologiko guztiez babesteko edota haiek ematen duten energia aprobetxatzeko baliabide egokia dugu etxea. Horretarako komenigarria da etxea eraikiko dugun leku horretan ingurugiro aldagai guztiek nola funtzionatzen duten jakitea. Behin hori ezagututakoan, horiei ahalik eta etekin gehien ateratzen saiatuko gara. Datu horiekin guztiekin modu batera edo bestera, material batzuekin edo besteekin eraikiko dugu etxea, ingurumenari ahalik eta kalte gutxien eginez. Eta hortxe dago, hain zuzen, arkitektura bioklimatikoaren oinarria. Metodo tradizionalen bitartez, hau da, ikatz, elektrizitate, gas eta energia nuklearraren bitartez esate baterako, edota metodo altenatiboen bidez lor dezakegu erosotasun hori, hau da, eguzki-energia, energia eolikoa, etab... Arkitektura bioklimatikoa bigarren metodoa erabiltzearen aldekoa da. Euskal Herria klima epeleko tokia da. Itsasoaren eta mesetaren eragina ditu. Leku haizetsua eta euritsua da neguan, eta eguzkitsua, aldiz, udan, eta beraz, horiengandik babestu beharko dugu geure etxea. Euskal Herrian daukagun adibiderik egokiena mendiko baserria da. Energia lortzeko baliabide naturalak erabiltzen zituzten, ez baitzuten besterik. Etxearen aurrealdea beti hegoaldera begira jartzen zuten. Horrela eguzkiaren erradiazioa ordu gehiagotan hartzen zuten, neguan batez ere. Portaloiak haizeaz babesten zituen bertako bizilagunak eta bertan egiten zituzten baserriko lanetako batzuk. Portaloieko zoruak ere eguzkiaren beroa jasotzeko balio zuen. Udan, berriz, eguzkia gorago doanez, erradiaziorik ez zen sartzen. Baserriaren hormak lodiak izan ohi ziren, udan beroaz isolatzeko eta neguan beroa gordetzeko. Animalia eta tximiniaren inguruan ipintzen zituzten etxeko logelak. Teilatua alde batetik luzeagoa zen bestetik baino. Okertasun gutxieneko aldea haize hotzak etorriko diren aldera zuzenduta zegoen; haize hotz hauek ez dute etxearen kontra jotzen eta teilatu gainetik pasa eta joan egiten dira. Ganbaran idortzen egoten zen belarra isolatzaile egokia zen. Leihoak txikiak ziren. Gure arbasoak ez ziren jabetu leihoek, eguzkia hartzeko tresna gisa, zuten balioaz. Honen ondorioz, etxe barneko argitasuna oso pobrea zen. Etxe bioklimatikoek helburu antzekoak dituzte. Gai honen inguruan proiektu asko egin dituzte Euskal Herriko Unibertsitateko Arkitektura Eskolan eta ondo ezagutzen dituzte etxeak horrela eraikitzearen abantailak. Etxe bioklimatiko batean eguzkiaren erradiazioa hartu eta beroan transformatzen dugu. Gero, bero hau etxeko txoko guztietara zabaltzen dugu. Etxearen aurrealdea hegoaldera begira dago, 20 bat gradu gora-behera. Negutegia da etxearen bihotza. Kristalezko egitura bat da. Kristaletatik eguzkiaren erradiazioa pasa egiten da, eta lurzoruan eta hormetan pilatu egiten da, eta bertan beroan transformatzen da. Beroaren joera beti hotza dagoen tokira joatea denez, etxearen barnealdea hozten denean hormetan pilatutako beroa barrura sartzen da. Horrez gain, goi partean dituen rejilla batzuetatik airea banatzeko kamara batean biltzen da beroa. Beheko sua da etxe bioklimatiko honek duen bigarren osagai garrantzitsua. Beheko suaren tximinia eta bera estaltzen duen hormaren artean aire kamara bat dago. Bertan dagoen airea berotu egin da tximiniaren kontaktuarekin. Bero hau ere airea banatzeko kamarara doa. Aldi berean egongela berotu egiten du. Etxeko lurzorua ere beroa pilatzeko prestatuta dago. Terrenotik isolatuta dago. Tartean adreilu eta harriez osatutako labirinto bat du. Zirrikitu horietan dago airea. Bertan dagoen beroa gora igotzen da, etxe barnera iritsiz. Leihoek ere eguzkiaren erradiazioa pasatzen uzten dute lurzoru eta hormetara. Beroa sortzeaz gain, etxeari argitasun naturala ematen dio. Azkenean, bildutako bero guztia airea banatzeko kamara honetan biltzen da. Kamara honetatik, hodi batzuen bidez, goiko logeletara doa.