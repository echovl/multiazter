Docutec Sentimenduak, arrazoiak eta politika Sentimenduak nola erakusten diren eta politikoki erabiltzen salatzen du irtizi artikulu labur honek. IÑIGO ARANBARRI Kolonbiako telebistaren irudiak ahal den tokietara barreiatu dira. Nire etxean kate guztietatik sartu dira, marineak nola. Lehenengo, minbizia duen mutil baten irudiak eman dituzte, ospitaleko ohean etzanda, buruko ilea galduta, FARCekoei bere azken nahia eskatzen, libra dezatela aita, bahitua oihanean. Gero, aitarenak eman dira, gerrillak berak bideoan hartuta, semeari besarkada keinua bidaltzen. Aita polizia da, eta FARCek bahiturik dituenetarik bat da. Ez da dudarik, ez dago horrelako erreportajerik konflikto bati aurpegiak ezartzeko. Izen batekin, ahotsarekin, sentimenduak, arrazoiak eta politikak osatzen duten amarauna irudi bakar batean biltzen da. Etxean, esan gabe, baina zapatiletan dagoen ikusleari eraso, eta lepotik helduta: «zer, honen aurrean, alde ala kontra zaude?» galdetzen zaio. Norberearen bihozberatasunean konpontzera dago behartuta milioka pertsonez zer uste duen. Gerren, konfliktoen, zibilizazioen sinplifikazioa, dena zirrara kolpe batera biltzea, ez da oraingoa. Hemen eta han, usu erabili den teknika da, hala jendea norberarengana biltzeko, nola arerioaren kontra oldarrarazteko. Horregatik «humanizatzen» da soilik konfliktoaren alde bat. Kolonbiar umeak, izena zuen. Bi minutuko albiste bat. Kabulen iparramerikarren bonben pean hil direnek, bazuten? Hemen, etxeko ditugu baten minak, han... Gero, zelan sentitu berdin? Baina harritu, ez dago zertan harritu. Albisteena, beste lubaki bat baita. Logika, hemen eta han, bera beti: ez da komeni konfliktoaren B aldeari giza neurririk ematea; aurpegia, izena, ahotsa ezartzea. Arma handiaren jabe da sentimenduen monopolioa duena. Baina sentimendua hutsik, neurri txarra da politikarako. Eta ez egia ez delako, ez da egia gizatiarragorik egongo. Eta ezta sufrimenduak arrazoirik ez dakarrelako ere. Baina Pelloren egia da esatea arrazoia ez dela nahikoa politikarako. Jendea ere bildu beharra dagoela arrazoi horien inguruan etorkizunean arrazoi horiek arrazoi izaten segituko badute. Baina dena hasierara doa berriro, gurpila da, jendea, azken beltzean, sufrimenduaren jabetzak ere biltzen duelako, batera zein bestera. Beharbada horrexegatik zaigu hain nardagarri politika.