Docutec Iruñeko Baluarten: "Erresuma baten adina" Antso Nagusiak eta bere oinordekoek Nafarroan izan zuten garrantzi politikoa eta soziala azaldu nahi du erakusketak. Nafarroako kondairaren garairik garrantzitsuena eta Ximenaren dinastiak egindako ekarpena goraipatzen dira bertan. Erakusketaren antolatzaileek, Nafarroako Gobernua eta Iruñeko eta Tuterako artzapezpikutza, Espainiako eta Nafarroako erregeen arteko lotura nabarmendu nahi izan dute. Erakusketaren helburua, artistikoa eta politikoa da aldi berean. X. eta XIII. mende bitartean Iruñeko Erresuma Nafarroa osora hedatu zen eta Kantauri eta Aragoi aldera ere zabaldu zuen bere agintea. Penintsulako musulmanen erasoei gogor eutsi zielako Antso III.ak, Oliba monasterioko apezpikuak Iberiar Errege deitu zion. Hainbat museotatik ekarritako harribitxi hauek ikusteko aukera bakarra da Baluartekoa. Apirilaren 30ean amaituko da erakusketa. Nafarroako erregeek eragin handia izan zuten beraien inguruko erresumetan. Antso III.a 1004. urtean igo zen agintera eta Europako ateak zabaldu zizkion Nafarroari. Kultura erromanikoaren garapenean parte hartu zuen. Erregeak eta goi-mailako elizgizonak zeuden piramide sozialaren gailurrean eta beraiek bakarrik zituzten ondasunak kultura berria bultzatzeko. Leire, Donemiliaga, Oliba eta beste zenbait monasterioen bidez saiatu ziren erregeak egitura kulturala sendotzen. Aldaketa hau ez zen gertatu monarkiaren zaletasun kulturalari esker, soilik. Beste eragile batzuk ere izan ziren. X. eta XIII. mende bitartean Europako populazioak gorakada handia izan zuen. Nekazaritza teknikak hobetzean lantzeko lur-sailak zabaldu egin ziren eta merkataritza eta artisautza indartu. Aberastasun horri esker monasterioek artisau gehiago erakarri zituzten eraikin berriak altxatzeko. Arte erromanikoa XI. eta XII. mendeetan zabaldu zen Europan zehar eta bere ezaugarriak antzekoak izan ziren kristau-lurralde osoan. Kristoren heriotza, Ama Birjinaren irudiak eta Eskrituretan kontatutako gertaerak dira gairik erabilienak klaustroetako eta arkupeetako kapiteletan. Nafarroako arte erromanikoak bi eragin izan zituen: Santiago bidean zebiltzan europarrena eta islamiar kulturarena. Antsotarren garaiko artelan ederrak ikusteko aukera eskaintzen digu Baluarteko erakusketak, 270 bat artelan XI., XII. eta XIII. mendeetakoak. Estatu Batuetatik, Errusiatik, Paristik... ekarritako lanak dira. Kodizeak, kapitelak, kutxatxoak, ikonoak, bibliak, elizetako jantziak, Ama Birjinaren imajinek eta erretaulek osatzen dute altxor sakratua. Kutxatxo ederrak dira Donemiliaga Kukulakoa, Leirekoa, Silosekoa eta Fiterokoa. Bolizko irudiekin daude apainduta. Islamiarrek marrazki geometrikoak, hormak hornitzeko arabeskoak, e.a. trukatu zituzten elkarren artean. Leireko kutxatxoan hitz hauek daude idatzita: "Alaren izenean, Alaren bedeinkapena, oparotasuna eta zoriontasuna". Clunyko museotik ekarritako erliebe aurre-erromanikoak ere bikainak dira. Arkitektura aldetik Iruñeko, Jakako, Leireko eta Tuterako elizetako kapitelak azpimarratu daitezke. Ikus-entzunezko irudi ugari Nafarroako monumentu eta ikusmirekin, Leireko eta Olibako monasterioen maketak, bolizko pieza harrigarriak, "Aemilianensis", "Albendensis" eta Radako kodizeak, besteak beste. Aralarko erretaula, Donemiliagako erlikarioa, Iruñeko biblia, gurutzeak, mapak...  