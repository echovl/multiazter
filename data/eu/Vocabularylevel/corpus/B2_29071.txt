Docutec Apustu berezia Apustu berezia egin dut aste honetan. Postura nork irabaziko duen jakiteko gutxienez 50 urte pasatu beharko dira. Fededun kristaua da bera. Bere aburuz eliza ez da hilko Euskal Herrian. 50 urte eman dizkiot nik.     Apustu berezia egin dut aste honetan. Postura nork irabaziko duen jakiteko gutxienez 50 urte pasatu beharko dira. 2054ko urtarrilaren 1ean, beraz, jakingo dugu nork irabazi ote duen. Fededun kristaua da bera. Nik, aldiz, beste gauza eta pertsona batzuetan dut fedea. Bere aburuz eliza ez da hilko Euskal Herrian. 50 urte eman dizkiot nik. Sakrilegioa begitandu zitzaion esan nionean.     Elizak hustu egiten ari dira, eta zenbaitetan beste erabilera batzuk hartzean hasiak dira. La Merced-Bilborock adibide. Jendea elizara ezkontzera doa soilik; bataiatzera eta hileta-elizkizunetara. Herri gehienetako elizak giltzez zarratu egiten dituzte. Amorratzen nau horrek. Izan ere, beti gustatu izan zait eliza hutsetan sartzea. Noan herrira noala sartu egiten naiz eliza edo baselizatan. Egur zaharraren usaina atsegin dut, eta eraikin erraldoietako soinu hori. Fededunentzat sakratua, Jaungoikoaren presentziaren adierazgarria. Abandono izugarriaren islada baino ez zait iruditzen niri. Kanposantuen antzerakoa.     Ezkontzak eta hileta-elizkizunak direla eta, asko joan naiz mezatara. Betiko anakronismoan jarraitzen dute. Orain, gainera, ezin da txalorik egin; eta emakumeek eliza barruan betitik izan duten funtsezko papera murriztu egingo dute. Gehiago murriztea posible bada. Zer espero liteke elizak planeta honetan duen ordezkaririk gorenaren heriotza "Gran Hermano" bailitzan erretrasmititzen duen erakunde batengandik? Logika humano guztitik at omen dago hau dena. Zerutiarra ei da erantzuna. Nirekin apustua egindako fededunak ez du horrela ikusten.     Bitxia egin zitzaidan gertatzen ari den guztia azaltzeko Vatikano etengabe ematen den azalpen berbera ematea. Penatu ninduen. 50 urte esan nizkion. Ordurako, beharbada, Zumarragako baseliza ederra Zumetaren lanak ikusteko erakusleiho bikaina izango da. Edo agian zinema frantsesa eta argentinarra ikusteko tokia. Edo Mafaldaren museo tematikoa. Nork daki Zugarramurdiko eliza dotorean akelarre zibernetikoak ez ote dituzten egingo. Batek badaki. Gertatzen dena gertatuta testamentuan oharra utzi beharko dut. Badaezpada.