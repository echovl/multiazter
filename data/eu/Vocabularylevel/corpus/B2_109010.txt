Docutec Amaren Alabak: "Txikitatik izan gira elgarrekin kantatzen" Maika Etxekopar 'Amaren alabak' musika taldeko kideetako bat da. Zuberoako sei neskek osotzen dute taldea. Ez dute musika-tresnaren laguntza behar, eta Zuberoako betiko tradizioari atxikirik a capella abesten dute. Maika Etxekoparrekin batera, besteak beste; Maider Bedaxagar, Amaia Riouspeyrous edo Arantxa Camus daude talde honetan. HABE: Zer da 'Amaren alabak'?Maika Etxekopar: Sei neska gara, 15-16 urtekoak, eta Xiberuko kantu zaharrak hartu, moldatu eta emaiten ditugu kantaldietan eta bestetan. Duela bost urte kantu baten emaiterako batu ginen, eta orduan erabaki genuen kantatzen segitzea. H.: Adina ikusita ikasten arituko zarete, eta kontzertuak asteburuetan izango dira noski.M.E.: Bai, denak ikasten ari gara eta normalean asteburuetan biltzen gara. Gero ikastaldi batzuk egiteko-eta batzen gara, baina asteburuetan batez ere. H.: Eta nondik otu zitzaizuen izen hori ematea?M.E.: Gure lehen kantua 'Amaren alabak' abestia izan zen. Maiderren aitaren (Jean Mixel Bedaxagar) 'Ama ikusgarria' ikuskizunarentzat prestatu genuen. Eta hortik aitzina izen horrekin geratzea erabaki genuen. Ez dakit aldatuko ote dugun, baina momentuko izen hori atxikiko dugu. H.: Denak emakumeak zarete. Zuberoako kantuan belaunaldi berrietan emakume gehiago ikusten da gizonak baino... non daude gizonak?M.E.: Ez dakit non diren! Kantu-txapelketetan egoiten dira. Baina, 14 urtetik aurrera denak kiroletan aritzen dira. Ez dakit, pastoraletan gehiago aritzen dira, baina kantuan ikusten duzu. H.: Emakumezkoak kantu tradizionalari hobeto atxiki zaizkio gizonezkoak baino?M.E.: Ez, ez dut pentsatzen, zeren gero gizon askok kantatzen dute. Hor duzu gure aita Mixel Etxekopar, edo Maiderren aita edo beste anitz. Beharbada, berantago sortuko zaie abesteko grina. H.: Tradizio handikoa da Zuberoan dagoen abesteko joera, ez?M.E.: Bai, bai, tradizio handikoa eta oso bizirik dagoena. Momentu honetan kreazione asko egiten da, eta hori untsa da. H.: Zuk uste duzu zuen aitak kantuan ibili izan ez balira zuek oholtza-gainean ibiliko zinateketela?M.E.: Nik pentsatzen dut 'Amaren alabak' existituko litzatekeela. Txikitatik kantatzen dugu elgarrekin, eta betidanik izan dugu abesteko grina. Nik pentsatzen dut taldea existituko litzatekeela; baina beharbada gure aitak ibili ez balira kantuan, gure estiloa ez litzateke hain mantsoa izango, beharbada azkarragoa izango litzateke. H.: 'Azkarrago' esaten duzunean pentsatzen dut zerikusia izango duela gaur egun egiten eta entzuten duzuen musikarekin... zer entzuten duzue?M.E.: Bai, nik asko maite dut euskal rocka... Manu Chao eta horrelakoak entzuten ditugu. Eta Niko Etxart ere asko maite dugu. Pentsatua dugu bere kanturen bat egitea. Eta beste herrietako musika ere maite dugu. H.: Grabazioren bat egiteko asmorik baduzue?M.E.: Momentuko ez, momentuko ez dugu batere aipatu. Orain egiten duguna da kantatu, tradiziozko abestiak eman, eta nahiago dugu horrela aritu eta ikusgarrietan kantatu. H. Noiz entsaiatzen duzue?M.E.: Denbora gutxi dugu zeren orai denak ez gira lizeo berdinetan. Ez dugu bizitza biziki untsa antolaturik, baina oporretan batu gara astean bitan edo kantu batzuen egiteko. H.: Zer duzue orain esku artean...M.E.: Fandango bat genuen, eta orain arin-arina prestatzen ari gara. Gero sorpresa bat ere badugu, sobera zaila da eta entsaiatzen ari gara. Eta zer gehiago? Gotañeko pastoralaren kantua biziki gustukoa dugu eta prestatzen ari gara. H.: Pastoralak aipatu dituzu, Zuberoan oso ezagunak dira, parte hartu al duzue?M.E.: Gutako batzuek bai, baina denak ez gira herri berekoak eta batzuek bakarrik egin dugu. Ni gazteegia nintzen herrian egin zutenean, eta hurrengoan parte hartuko dut. Biziki maite dut eta entsaiatu nahi nuke. H.: Esaten zuen elkarrizketa batean Beñat Axiari kantariak oso pozik dagoela belaunaldi berri indartsua eta irekia ikusten duelako.M.E.: Horrekin pentsatzen dut erran nahi zuela gazteak heien lurrerat lotuak ikusten zituela, baina aldi berean kanpotik datorrenari irekiak. Niri iduritzen zait baietz. Gauza berriak egiteko nahia dugu, eta kanpoko eraginak ere guregana iritsi dira, baina aldi berean hemengo manerari oso lotuak gaude, eta hori nabaria da. H.: Zuek egindako kanturik ez duzue eman nahi?M.E.: Momentuko ez dugu asmatzen. Ez dakit eginen dugun, baina momentuko ez. Moldaketak egiten denbora asko emaiten dugu, eta momentuko hori aski da. H.: Zuen artean izaten da eztabaidarik?M.E.: Bai, sei lagun gira eta guztiok ez ditugu denok kantu berak maite, eta moldaketak berdinak maite ere ez. Eta beraz kontent egoiteko manera aurkitu behar izaten dugu. Normalki elgar ulertzen dugu. H.: Ahotsa zaintzen duzue?M.E.: Ez, ez. Batere. Horrela kantatzen dugu eta normalki untsa heltzen da ahotsa. Ez dugu berotzen deus ere. Benetan a capella da. H.: Esan duzu zuetako batzuk Kantu Txapelketetan aritutakoak zaretela, garrantzitsuak dira horrelakoak?M.E.: Niri untsa iduritzen zait horrelako txapelketen ukaitea, zeren gazteak bultzatzen ditu kantatzera. Baina bestela hor kantatzen dena ez dut oso maite zeren oso klasikoa da. Nere ustez zerbait gehitu beharko litzateke, baina untsatzat hartzen dut gazteentzat. H.: Zuen kantuak ere klasikoak dira.M.E.: Bai, aski klasikoak dira baina iduritzen zait guk zerbait berria egiten dugula, moldaketekin zerbait berria egiten saiatzen gira. Eta kantu txapelketetan juxtuki iduritzen zait ez dutela deus ere berririk asmatzen eta guk bai egiten dugula. H.: Zuen arteko lehiakortasunik ikusi da?M.E.: Ez, ez. Nik ez dut horrelakorik sentitu. Kantatzeko plazera nik ez dut besterik sentitzen. Plazer hutsa da, beti kantatzen dugu elgartzen garelarik. H.: Zuetako inork musikatik bizitzeko asmorik badu?M.E.: Musikan segitzeko pentsatzen dut baietz, musikarekin bizitzeko ez dakit. Zaila da. Momentukoz nork bere bizitzarekin jarraitzen du, eta ikusiko dugu gero zer.