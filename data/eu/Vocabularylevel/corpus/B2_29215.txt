Docutec Nasseri jauna Historia kafkiar (hobe kafkiano) bat: gizaseme pertsiar bat, Merhn Karimi Nasseri, Parisko Charles de Gaulle aireportuan 15 urte bizitzen daramatzana. Arrazoiak: bere paper guztiak laberinto erraldoiaren burokrazian galdu zirela. KARLOS LINAZASORO   Kafkak idatzita utzi zuen ipuin bat topatu dut aldizkari batean. Hitzetik hortzera esaten den bezala, historia kafkiar (hobe kafkiano) bat: gizaseme pertsiar bat, Merhn Karimi Nasseri, Parisko Charles de Gaulle aireportuan hamabost urte bizitzen daramatzana. Ez bere kabuz baina, behartutik baizik. Arrazoiak: bere paper guztiak laberinto erraldoiaren burokrazian galdu zirela, auskaloko administrazio ilunen batean.   Horrela hasten da, gutxi gorabehera, Odisea: Nasseri jauna, orain 58 urte Iranen jaioa, matematikak ikasten ari zen Ingalaterrako eskola batean, eta, orduan agintean zen Reza Pahleviren kontra jarduteagatik Irandik bota zuten. Pasaporterik gabe, lau urtez ibili zen Europan zehar errefuxiatu politiko statusa lortu nahian. Belgikan lortu zuen azkenean. Han zazpi urte pasatu ondoren, eta ama ingelesa izaki, pentsatu zuen Ingalaterrara joatea, hango hiritartasuna lortuko zuelakoan. Hala, Parisko Charles de Gaulle aireportuan, asaltatu eta paper guztiak kendu zizkioten. Lortu zuen, hala ere, Londreseranzko bidean jartzea, baina Heathrowen, aldean paperik gabe, Parisera bidali zuten bueltan. Han, Nasserik ezin izan zuen frogatu nor zen, eta, era berean, debekatu egiten zitzaion beste inora bidaiatzea.   Horrela gauzak, Nasseri jauna «Zone d'attente» esaten zaion eremu batera joan zen, non paperak-eta konpondu bitartean itxaroten baitute bidaiari arazodunek. Hango komunetan garbitzen zen, eta hango langileek ematen zioten zer jana... Bitartean, Nasserik, pasiatu eta diario bat idazten zuen, orain Spielberg handiak erosi diona.   Beraz, laster ikusiko dugu historia hau pantailatan, eta oso fantastikoa irudituko zaigu, seguru, errealitatearekin batere antzik ez duena.