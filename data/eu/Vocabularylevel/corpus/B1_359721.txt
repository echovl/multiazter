Docutec Jokin Muñoz euskara-ikasle Jokin Muñoz Castejonen jaio zen, Nafarroako Erriberan, baina izatez Donostiarra dela aitortzen du. Ofizioz irakaslea, eta afizioz idazlea, irakasle-ikasketak euskaraz egin izanak ahalbidetu zion hizkuntza menperatzea. Izan ere, bertan, Andu Lertxundi eta Joseba Arregi izan zituen irakasle, besteak beste. Donostiako gaueskola batean hasi zen euskara ikasten, 15 urte zituela. Gozoki gogoratzen ditu urte haiek, metodologia formalik izan ezean, tabernaz taberna kontu-kontari ibili zeneko garaia izan baitzen. Jokin Muñoz-ek Bizia lo liburuarekin 2004ko Euskadi Literatura Saria irabazi zuen. Zein da zure ama-hizkuntza? Gaztelania. Noiz eta nola hasi zinen euskara ikasten? 15 urte nituela, Donostiako Gros auzoko gaueskolan hasi nintzen. Auzo-Elkarteak zuen horren ardura eta elkarte bizi-bizia zen. Gogoratzen naiz zine-foruma ere bazuela, eta urte zahar gauean sekulako festak ere antolatzen zituztela. Metodologia, berriz, hala-moduzkoa zen. Ez dut gogoratzen ze materiala erabiltzen genuen. Gogoratzen dudana da inguruko tabernetan kontu-kontari ibiltzen ginela. Bi ikasturte eman nituen bertan eta tartean, Amezketako barnetegira joan nintzen. Ez zen batere gogorra izan, agian irakaslearengatik. Egia esan, txora-txora eginda nengoen berarekin. Futbol entrenamendua bukatu eta hara joaten nintzen, poltsa bizkarrean hartuta. Agian gau-eskola horrek eten egin zuen futbolari profesionala izateko nuen asmoa... Zerk bultzatu zintuen euskara ikastera? Egia esateko, ez naiz oroitzen. Akaso lagunen bat euskalduna zelako, edo Hondarribiko lehengusu-lehengusinak... Irudipena neukan zerbait galtzen ari nintzela. 15 urterekin ordu asko dituzu betetzeko. Gero argi neukan etxetik lehenbailehen alde egiteko irakasle-ikasketak bezalako karrera motz bat egin behar nuela, eta euskara jakin gabe ez zegoen lana aurkitzerik... Zer izan zen zuretzat errazena eta zer zailena ikasteko garaian? Prozesua bera erraza izan zen. 15 urterekin hasi, eta 18 betetakoan irakasle-ikasketak euskaraz egiten hasi nintzen. 21 urterekin ikastola batean irakasle nengoen, eta 22rekin goi-mailako ikasketak euskaraz egiten hasi nintzen. Gramatika-eta apenas ematen genuen. Txikitan frantsesa ikasteko ezagutu nuen metodoaren antzekoa zen hura. Lamina batzuk ziren, eta bertan ageri zenetik abiatuta egiturak, aditzak eta hiztegia ikasten genituen. Karreran hasi nintzen gramatika seriotan ikasten. Bertan Andu Lertxundi, Joseba Arregi, Mari Carmen Garmendia... zeuden irakasle, eta Inazio mujika Iraola izeneko liburu-jale bat ikasle, handik gutxira "Azukrea belazeetan" ipuin liburu zoragarria publikatuko zuena. Ikusten duzunez, konpainia noblean. Urte haietan (1981-82) euskara nire kultur hizkuntza bilakatu zen. Ikasi al duzu beste hizkuntzarik? Frantses esklerotikoa. Ingelesa ikasteari utzi nion Ingeles filologian lizentziatutako batekin maitemindu nintzenean. Harekin segitzen dut, ikasi gabe... Zure ustez errazago ikasten al da hirugarren hizkuntza bigarrena baino? Zergatik? Ez dakit. Ez baitut frantsesa menperatzen euskara adina.  Nolako hizkuntza iruditzen zaizu euskara: polita, musikala, gogorra...? Beste hizkuntza bat, besteak bezalakoxea. Nire kultur hizkuntza.  Erraz pasatzen al zara zure ama-hizkuntzatik euskarara? Bai, ez dut arazorik.  Zer egiten zenuen zure kabuz euskara lantzeko? Nahikoa nuen unibertsitate garaian etxera eramaten nuen lanarekin. Nire kabuz, akaso gehiago irakurri. Euskal Literaturak hasieratik liluratu ninduen. Orixeren "Santa Kruz apaiza" gogoratzen dut bereziki. Gero etorri ziren Mirande, Lizardi. Lauaxeta... Atxagaren "Etiopia"-rekin ere ibili nintzen borrokan. Lertxundiren "Hamaseigarrenean aidanez" liburu totemikoa izan dut urte askoan... Gero nire itzulpen-lantxoak egiten hasi nintzen, erdaraz irakurtzen nituen liburuetako pasarteak euskaratzen nituen. Zerk edo nork lagundu dizu gehien euskara ikasteko garaian? Ikasketak euskaraz egin izanak. Zer esango zenioke jendeari euskara ikastera animatzeko? Beharra da akuilurik egokiena. Agian ikasketak euskaraz egin izan ez banitu utziko niokeen hitz egiteari. Beharrak markatzen dizu bidea.