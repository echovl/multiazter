Docutec Loditasuna: batzuen kezka, besteen negozio Uda aurretik argaltzeko zer den eraginkorrena jakiteko aproposa duzue artikulu hau: ohitura berriak, dieta, kirola SILVANA HUEGUN / Urteko sasoi honetan, udarako hain debora gutxi falta dela ikusita, batzuen kezka nagusia izaten da nola kendu neguan hartu dituzten kilo horiek, eta beste batzuek, aldiz, izugarrizko negozioa egiten dute, argaltzeko moduak eskainiz. Merkatuan argaltzeko eskaintza zabala daukagu: masajeak, bendak, injekzioak, belarrak, pilulak, operazioak... Hori bai, denak ongi ordainduta. Ez dut esango eskaintza horiek ez direnik lagungarri, baina, benetan argaltzeko, eraginkorrena da jateko ohiturak aldatu eta dieta orekatu bati jarraitzea. Eta, kilo batzuk argaldu eta gero dugun pisuari eutsi nahi badiogu, nahitaezkoa da ohitura berri horiek mantentzea. Argaldu nahi badugu, lehen neurria da otordutako orduak errespetatzea. Hiru otordu nahikoak ez badira, lau edo bost egin, baina, betiere, ordu jakin batean eta jan behar duguna aurretik prestatuz. Dietari dagokionez, jaki osasungarriak jan: fibra ugari dituzten janariak (fruta, barazkiak, entsaladak), zereal integralak (ogia, arroza, pasta, artatxikia, kuskusa), eltzekoak (dilistak, txitxirioa..), esneki gaingabetuak eta, nahi badugu, haragi edo arrain pixka bat. Bestalde, kaloria ugari eta elikagai gutxi eskaintzen dituzten janariak saihestuko ditugu: jaki koipetsuak (frijituak, saltsak, hestebeteak, gurina, esnegaina...) eta gozoak (pastelak, gailetak, opil goxoak, tartak...). Bukatzeko, egunero kirola egitea oso lagungarria da; kaloriak erretzeaz gain, odoleko kolesterola eta azukrea gutxituko dugu eta.  