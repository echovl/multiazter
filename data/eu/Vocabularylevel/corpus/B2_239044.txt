Docutec Festaz mozorrotzeko unea Ohitura eta usadio zaharrei eusten dieten hainbat herritako inauteriei buruzko informazioa eskuratuko duzu: Tutera, Lizarra, Lesaka, Zalduondo, Antzuola, Azpeitia eta Mundaka. Tutera: Zipoteroak eta kaleko inauteriak Tuterako zipoteroen ohitura oso aspaldikoa da ¿XIX. mendekoa, gutxienez¿, baina galdu egin zen. 1989an berriz ere ekin zioten ohiturari, Yanguas Miranda idazlearen 1842ko artikulu bat oinarri hartuta. Ordutik, inauterietako ortzirale guztietan egiten dute maskara zuriko zipoteroen desfilea. Aurten, ortziraleko 20:15ean irakurriko du Zipotero Nagusiak inauterietako pregoia, San Salvador plazan. Ordu laurden geroago, zipoteroen desfilea abiatuko da, Kilikir txarangaren eta gaitarien musika lagun. Ohiko ibilbidea eginez, Yehuda-Ha Levi plazara iritsiko dira 21:15ean. Larunbatean eta igandean, kaleko inauteria egiten dute Tuteran; Nafarroako handiena da, Iruñean ez baitute halakorik egiten. Makina bat ekitaldi izanen dira bi egunetan, bai eta bi desfile handi ere. Egitarau osoa www.tudela.com  helbidean dago ikusgai. Lizarra: Nafarroa osoko pertsonaiak desfile berean Inauterietako desfile erraldoia larunbat gauerdian eginen dute, Lizarra ikastolatik abiatuta. Lizarrako inauterietan Aldabika lapurraren harrapatzea, epaitzea eta zigortzea antzezten dute. Hortaz, kalejiran, Aldabika eta bere istorioan agertzen diren pertsonaia guztiak joaten dira, bai eta Lizarrako berezko pertsonaia ere: paloki buruhandiak eta zirikatzaileak. Baina horietaz gain, nafarroako hainbat tokitako inauterietako pertsonaiak  joaten dira desfilean: Lantzeko pertsonaia guztiak, Unanuko mamoxarroak, Lesakako zakuzaharrak, Altsasuko momotxorroak, Arizkungo hartza eta abar. Lesaka: Jipoia zakuzaharrei Igandean, zakuzahar izan nahi dutenek 16:00etan dute hitzordua, herriko pilotalekuan. Hantxe paratuko dizkiete zakuak, lastoz bete eta ongi josiko dizkiete, zakuzaharren mugimendua mantsoa eta motela izan dadin. Zakuzaharrak janzteak lan handia ematen du, eta 18:00ak arte ez dira kalejiran aterako. Herriko karriketan barrena ibiliko deira bidean aurkitzen dituztenak zirikatuz. Herriko plazara iritsitakoan jasoko dute ordaina. Plazako paretetan dauden uztaiei helduko diete zakuzaharrek, eta jendeak kolpeak emanen dizkiete, zakuetako belar guztia atera ere. Hori guztia igandean izanen da. Zalduondo: Markitos sutara! Ezagunak dira Arabako Zalduondo herriko inauteriak: Markitos pertsonaia epaitzen dute, eta gero erre. Igande honetan izango da festa, otsailaren 6an. 13:00etan, Markitos gaiztagina herrian paseatuko dute, gurdi gainean, astoa lagun hartuta. Herritarrek txistu eta iseka egingo diote, algaraka. Ondoren, makila batetik zintzilik jarriko dute, eta bazkaltzera joango dira, epaiketa arratsaldean izaten baita. Desfileko partaideek Kristinaren tabernan izaten dute hitzordua, paella eta bakailaoa jateko. Markitos panpina ez da inauterietako pertsonaia bakarra: guztira 30 bat ibiltzen dira. Arratsaldeko 17:30ean inauterietako konpartsak epaitzera eramango du Markitos, frontoira. Eta, urtero legez, predikariak herriko eta inguruetako gaitz guztiak leporatuko dizkio: politikarien jokabide eskasa, lehortea... Kontua da inoiz ez dela sutatik libratzen! Eta lepoaren bueltan jartzen dizkioten koloretako arrautzak ere berarekin erretzen dira, noski. Antzuola: Tximua eta sorgin dantza Antzuolako inauteriak ere berezi samarrak dira: herritar talde batek sorgin dantza egiten du, eta hartza, tximua eta domatzailea agertzen dira herriko kaleetan. Igande honetan izango da, goizeko 10:00etatik aurrera. Bi dantzari talde ibiliko dira herrian; horietako batek sorgin dantza egingo du, buruan kukurutxua eta ondoan hartza, tximua eta domatzailea dituela. Besteak, inauteri giroko dantzak. Gero, salda beroa hartuko dute denek batera. Sorgin dantza gutxienez 1885 ingurutik egiten da Antzuolan, ohitura 1990ean berreskuratu bazuten ere. Dantza hori Bergarako oihal egileek dantzatzen zuten, eta Antzuolan ere sustraituta dago. Beste herri batzuetan ere ikus daitezke hartza eta domatzailea. Tximurik ez, ordea; ezin da jakin nondik nora agertu den. Azpeitia: Elegante Eguna Azpeitian Elegante Eguna egingo dute igandean. Dotore-dotore janzten dira herritarrak, txikiteo alaian ibiltzeko. Eguerdian irtengo dira paseatzera, antzinako erara jantzita: kapela dotoreak, soineko luzeak, gorbatak... Mundaka: Atorrak eta laminak Igandean jendez beteko da Mundaka. Ohiturak agintzen duen moduan jantziko dira herriko mutilak, emakumeen azpiko gona zuriekin eta ohe-burukoak buruan jarrita. Askok bibotea margotuko dute, eta denak kantuan eta musika tresnak jotzen ibiliko dira herriko kaleetan; lehenengo porturaino eta gero tabernaz taberna. Atorrak dira aspaldiko ohitura herrian; bertakoek diotenez, emakumeak ernegarazteko sortu zen aratuzteetako festa hori. Baina  emakumeek ere asmatu zuten parte hartzeko modua: azken urteetan laminaz janzten dira.