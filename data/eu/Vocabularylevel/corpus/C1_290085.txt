Docutec Mendebaleko Sahararen afera: irtenbidea ez dago begien bistan 1976ko otsailaren 27an, orain dela hogeita hamar urte, SEAD (Saharako Errepublika Arabiar Demokratikoa) erakundea jaio zen, eta egun laurogei estatuk baino gehiagok onartzen dute erakunde hori. Hala ere, Mendebaldeko Sahararen aferan ez dago irtenbiderik begien bistan. Europako herri boteretsuek elkarren artean banatu zituzten Afrikako koloniak XIX. gizaldiaren hondarrean. Eta orduantxe sortu zen Mendebaleko Saharak daukan arazoa. Banaketa hartan kontinente-zatirik handienak Frantziak eta Bretainia Handiak hartu zituzten. Baina, Belgika, Alemania, Portugal, Italia eta Espainia ez ziren "altxorrik" gabe geratu. Espainiak, hain zuzen, Muni Ibaia (egungo Ekuatore Ginea) eta Mendebaleko Sahara hartu zituen. Espainiak bere herriko beste probintzien antzera kudeatu nahi izan zuen Mendebaleko Sahara, baina horko herritarren artean indartzen hasi zen independentzia gogoa. 1973an Frente Polisarioa sortu zen, eta talde honek hainbat kuartel espainiar eraso zituen. Tartean sartu zen NBE (Nazio Batuen Erakundea), eta hauxe eskatu zuen, Mendebaleko Sahara ez zedila kolonia izan. Madrilek ere asmo horren alde egin zuen jendaurrean, nahiz eta ekonomiaren ikuspegitik garrantzi handia zuen Saharak Espainiarentzat, arrantza-guneak eta Bu Craa-ko fosfatozko meategiak baitzituen bertan. Espainiaren jokaerak asaldatu egin zuen Marokko, honek beretzat nahi zuen eta lurralde hori. Marokko beste iritzi batekoa zen: berea zela Mendebaleko Sahara Espainiarena izan aurretik. Saharako independentziaren aldekoek, aldiz, ezetz zioten, eurak ez zirela sekula egon Marokkoren menpe, eta beste herri bat osatzen zutela, desberdina. Nazioarteko eskubideak tartean daudenean auziak erabakitzen eskarmentua baitu Hayako Auzitegiak, honakoan ere erabakia hartu zuen, eta hauxe esan zuen, Saharako hainbat tribu sultan marokkoarraren meneko izan zirela, baina sultan honek ez zuela inoiz benetako aginterik erakutsi Mendebaleko Saharako lurraldean. Epaia 1975ean argitara eman zenean Franko hilzorian zegon, eta Espainiako egoera ezegonkor horretaz baliatuz, Marokkoko Hassan II.a erregeak Martxa Berdea antolatu zuen. 300.000 marokkoar Saharako mugaraino eraman zituzten, lurralde horren jabetza -euren esanetan era baketsuan? eskuratzeko. Espainiako Gobernua ataka larrian zegoen. Martxa Berdea tirokatzen bazuen, eta Marokkoko herritar xeheak hil, nazioartean izugarrizko iskanbila sortuko zen. Baina, marokkoarren aurrean amore ematen bazuen, egindako promesa bat hautsiko zuen, Saharako autodeterminazioaren alde jarduteko promesa. Hassanen alde zegoen, alabaina, frankismoaren zati bat, Marokkorekin negozioak egin nahi baitzituen. Eta orduantxe, Franko hil baino sei egun lehenago, Madrileko Akordioak sinatu ziren, 1975ean. Eta halaxe joan zen Espainia Mendebaleko Saharatik, presaka, lurralde horren hegoaldea Mauritaniari emanda, eta iparraldea, El Aaiun hiriburua eta Bu Craako meategiak barne, Marokkori. Milaka saharar basamortura joan zen ihesi, eta Algeriako sartaldean aurkitu zuen babesa. Hantxe kanpaleku egonkorrak sortu zituzten. 1976ko otsailaren 27an SEAD (Saharako Errepublika Arabiar Demokratikoa) erakundea jaio zen, eta egun laurogei estatuk baino gehiagok onartzen dute erakunde hori. Polisarioen gerrillak gogor ekin zion Mauritaniari. Eraginkorra izan zen eta Mauritaniak atzera egin zuen. 1979an Mauritaniak eskuratutako hegoaldeko zatia Marokkori eman zion. Marokkok, Polisarioen erasoak saihesteko, hareazko hesi izugarria altxatu zuen, ehunka kilometrotakoa alderik alde. NBE Saharako autodeterminazioa erabakitzeko erreferendumaren aldekoa da. 1991ean Polisariok tregua ezarri zuen erreferendum hori errazte aldera. Berehala argi geratu zen, ordea, Marokkok erreferenduma antolatuko zuela, baina irabaztekotan bakarrik. Hori adierazi zuten maiz Hassan II.ak, aitak, eta Mohamed VI.ak, semeak, egungo erregeak.  Zenbatek du eskubidea erreferendum horretan esku hartzeko, zein da errolda? Horra koska, koskarik bada. Marokkok herritar ugari kokatu ditu Mendebaleko Saharan azken 30 urteotan, eta Polisarioren ustez, jokaera horrek errolda itxuraldatu du, manipulatu, boto-eskubiderik ez duten marokkoar askotxo ageri delako. Horrela ezin da erreferendumik egin, eta afera luzatzen ari da. Eta gerrilla nekatzen ari da, pazientzia galtzen, erdi-mehatxu egin du gerra-erasoak berrituko dituela. Baina, Marokkok Frantzia eta AEBak ditu alde, eta ez du inolako asmorik erreferenduma egiteko.