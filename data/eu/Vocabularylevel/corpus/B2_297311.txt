Docutec Sudokua: burua galtzera eraman gaituen bekatua Jokoak izan duen arrakastak salmenta neurriak zerurantz igoarazi ditu Londresen Sudokua azken urteetako jokorik arrakastatsuena izatera iritsi da. Hala erakusten dute azken urtean jasotako datuek. The Independent kazetak emandakoen arabera, sudokuaren eraginez arkatzen salmentak %700ean egin zuen gora Londresen, 2005ean. Google Interneteko sarean Sudoku hitza bilatuz gero, 123 milioi orri agertzen omen dira. Publisher's Weekly aldizkariaren datuek diote, 2005ean, sudokuen 23 liburu argitaratu zirela, eta 5,7 milioiko salmentak izan zituztela. Eta daturik bitxiena, berriz, The New York Times egunkariak emandakoa da: joan zen azaroan British Airways hegazkin konpainiak, aireratzerakoan eta lurrartzerakoan sudokuak egitea debekatu zion kabinako tripulazioari. Honezkero Sudokua zer den azaltzen hasteko berandu izango da, baina hitz gutxitan hauxe: denbora-pasarako joko matematikoa. Itxuraz lauki bat da. Barruan beste bederatzi lauki ditu (3x3) eta lauki bakoitza 9 zeldatxoz osatua dago. Egin beharrekoa, berriz, zera da: zelda bakoitzean 1etik 9rako zenbaki bat jarri, eta ezin da errepikatu ez lerro horizontalean, ez lerro bertikalean, ez eta laukitxoaren barnearen ere. Lagungarri gisa, zeldatxo batzuetan zenbaki batzuk ezarrita izaten ditu. HISTORIA 1979an sortu zen New Yorken, Number place izenarekin. Howard Garns izan zen sortzailea, eta Dell Magazines empresak argitaratzen zituen. Gerora, Maki Kaji japoniarrak, Japoniara eraman zuen eta han Monthly Nikolist egunkarian hasi ziren argitaratzen, 1984az geroztik. Orduan hartu zuen Sudoku izena. Ordutik, asko hedatu da eta munduko txapelketa ere jokatu berri dute.