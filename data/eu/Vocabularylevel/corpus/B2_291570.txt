Docutec Tommy Lee Jones-en "Los tres entierros de Melquíades Estrada" Oso antzezle estimagarria da Tommy Lee Jones, baina sekula zuzendari izan gabea. Hau du lehenengo aldia. Keinu gutxi egiten du antzeztean, beharrik ere ez, duen gorputz sendoarekin. Horrelaxe antzezten du, eta zuzendu ere halaxe egin nahi duela dirudi. Eta film ederra eta kitzikagarria atera zaio. Ez dira gaur egun horrelako pelikula ugari. "Amores perros", "21 gramos" eta "Los tres entierros de Melquiades" gidoigile mexikar berarenak dira. Azken honek Biblia kutsua dauka, eta muturreko sentimendu unibertsalez dihardu: barkatua izateko grina, fideltasuna, adiskidetasuna... Tommy Lee Jones zuzendari da pelikula honetan, baina antzezle nagusi ere bai. Bera da Pete Perkins, Melquíades Estrada morroitzat hartzen duen errantxoko nagusi-ordea. Estrada, bizkar bustia delakoa, mexikarra da sortzez, herrixka batekoa antza, eta sorterrian dauka sendia. Gauzak okertzen hasita, polizia mugazain bihozgabe batek tiroz hilko du morroia. Petek bidegabekeria hori konpondu nahi du, laguna hil baitiote. Poliziek, ordea, ez dute lankidea salatzeko asmorik, eta beraz, Petek polizia bahitu egingo du. Petek hitzemana zion Melquiadesi ez ziola AEBetan hiltzen utziko, eta emandako hitza, Melquiades sorterrian lurperatzea alegia, betearazi nahiko dio hiltzaileari ere. Poliziari burdinazko eskumuturrekoak jantzi, eta hilotzarekin batera Texas zeharkatuko dute Mexikoraino. Road movie erako filma da, eta izpirituak egiten du bide: aldatu egiten da izpiritua bidean. Gizatasunik gabea barkamena eskatzeko gauza da, gupida izateko gauza. Polizia oldarkor eta astakirtenak onera egingo du Pete aingeru askatzaileari esker. Hiltzaile horrek badaki negar egiten, badaki barkamena eskatzen, eta zeraman bizitza ankerrean egindako bekatuetatik libratuko da. Mezu sakoneko filma da, plastika handikoa hein berean, eta narrazio aldetik, bikaina. Jakin-mina pizten dio ikusleari, umorea ere badu, arimak bere iniziazio-bidean sentitzen duenaren isla dira hainbat paisaia, eta bide horren amaieran argia eta barkamena eskuratzeko erabakigarriak dira ezustean azaltzen diren zenbait pertsonaia. Gogo biziz ikusten den filma horietakoa da. Gizakia bere okerbidea zuzentzeko gauza dela, pelikulak itxaropen horrekin uzten du ikuslea, eta gaur egun ez da gutxi hori lortzea.