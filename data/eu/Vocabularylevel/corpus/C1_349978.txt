Docutec Ana Urkiza: "Bekatuaren kontzepzioa geure baitan dago" Ana Urkizak (Ondarroa, 1969) narrazio laburrak eta poesia landu ditu nagusiki. Ipuingintzan, Desira izoztuak (Elkar 2000) eta Bekatuak (2005) bildumak ditu publikatuak. -Zer da ipuin bat zuretzat? Niretzat ipuin bat istorio indartsu bat da. Ipuin bati eskatzen diodana, batez ere irakurle bezala harritzea da; indarra eskatzen diot eta horrekin batera harritzea, harridura eragitea edo eta harrapatzea. Ipuina izan daiteke luzea edo laburragoa; normalean, errazagoa da laburrean harrapatzea luzean baino. -Egile batzuek ipuina poesiarekin parekatu izan dute, nobelarekin baino gehiago. Zuk, esaterako, biak landu dituzu, bai ipuina eta bai poesia. Hurbil ikusten dituzu bi generoak ala zuretzat bi gauza oso diferente dira? Niretzat bi gauza ezberdin dira, baina hurbilago ikusten dut [ipuina] poesiatik nobelatik baino. Ez beharbada idazteko estiloaz, horretaz ari bagara, noski, nobelatik hurbilago dago, baina bai harridurari dagokionez, hau da, laburrean eduki asko edo zerbait kondentsatua atera behar badut, poesiarengandik hurbilago ikusten dut. -Bekatuak liburuari batasuna ematen diona, tituluak dioen bezala, bekatuaren ideia da. Badirudi erlijioarekin oso lotutako ideia dela eta erlijio horrek pisua galdu duela gizartean; aldiz, zuk bekatuei liburu oso bat eskaintzeko beharra sentitu duzu. Beraz, oraindik ere, badago zer arakatua bekatuetan. Gauza bat da erlijioa, eta beste bat, oro har, guk jaso dugun heziketa, eta heziketa horretan bekatuaren kontzeptua badago, betidanik transmititu izan zaigu. Beharbada, daukan balio erlijiosoa galdu egin du, eta horregatik liburua idaztera bultzatu ninduen zalantza hori, hau da, gaur egunean zer ulertzen da bekatutzat eta zer ez? Hasi nintzen nire zerrendatxoak egiten eta ikusten nuen bekatuaren kontzepzioa gure baitan dagoela, eta guk jartzen dugula muga honantzago edo haratago eta pertsona bakoitzak berea daukala. -Liburukoak, edonola ere, "bekatu" nahikoa txikiak dira, ez dira gertakari oso handiak, ez dira hilketa odoltsuak; egunerokoan gertatzen diren gauza txikiak dira... Nire asmoa ere gauza txikietan sartzea zen, batez ere iruditzen zaidalako kanporatzen ez ditugun bekatuak txikiak direla, eta barruan min gehien egiten dutenak, zeren azken finean hilketa odoltsu batek badauka bere zigorra. Zigortzen zaituzte, epaitzen zaituzte, eta zigorra betetzen duzunean garbitu zara. Txikiek ez dute epairik; epailea zu zara eta iruditzen zait epaiketa horiek egin gabe gelditzen direla; zigorrik ez daukazu zeure buruari jartzen diozunaz aparte. Horiengandik sekula garbitu gabe gelditzen zara eta horiek egiten dute min. -Baduzu joera testu laburrak idazteko, baina askotan, baita Bekatuak liburuan ere, testu horiek egitura baten inguruan biltzen dituzu, ardatz argumental edo tematiko baten inguruan. Inportantea iruditzen zaizu ipuin bakoitzaren berezko indarraz aparte, batasun bat izatea? Beharbada bizitzarekin parekatuko nuke hori. Hau da, bizitzan ere nik uste dut, egunean egunekoa bizitzea oso dela ederra, eta hartara egin beharko genukeela, baina badaukagu memoria bat eta etorkizun bat ere eta hariak ematen du aukera memoriatik eta etorkizunetik ere edateko, bide bat egiteko, atzerantz eta aurrerantz. Egunero bizi duzuna ipuin batean isla dezakezu, bizitzan egiten dugun bezalaxe, baina gero hori testuinguru batean sartu behar da eta nik uste dut aberastasuna bi irakurketa horiek egitean dagoela. -Bekatuaren bidez lantzen duzun gai nagusia kontzientzia da. Literatura, azkenean, kontzientzia eta kontraesanak arakatzeko tresna bezala. Literatura askotan erabiltzen da kontzientzian garbi ez dauden gauzei irtenbide bat eman nahian. Egoera desberdinen aurrean nola ateratzen zara kanpora? Egia esan, ez ditut galderak ixten, hor irekita uzten ditut, nik egin dudan irakurketa bera edo bertsua egin dezan irakurleak ere. Hau ez da dekalogo bat esanez "bekatu berriak hauek dira" edo "bekatuen aurrean honela jokatu behar da", inola ere ez, argazki batzuk dira, bakoitzak ikus dezan argazki horien aurrean, egoera horien aurrean nola planteatu bere burua. -Bekatuen halako sailkapen berri bat proposatzen duzu, zure liburuan ez dira betiko zazpi bekatu nagusietan banatzen... Sailkapen berria proposatzen dut, baina ez esanez "hau dela"; hau beste bat da eta bakoitzak bere bidea topatu behar du. Errazena eta zailena hori da. Errazena da esatea "nork bere bidea topatu behar du", baina zailena da: "eta nola?", inolako mugarik gabe eta delimitaziorik gabe, non kokatzen dut nik neure burua?