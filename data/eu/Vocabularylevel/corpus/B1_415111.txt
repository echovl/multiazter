Docutec Maitena Muruzabal: "Endredozko komedia izango da gure hurrengo filma" Gaztea izanagatik, argi du Maitena Muruzabalek etorkizunean zer egin nahi duen. Zinea du gustuko eta zazpigarren arteari eskaini nahi dio bere ilusio, gogo eta jakituria guztia. Iruñean jaio zen orain 30 urte eta bertan bizi da gaur egun. Bere filmografia ez da oso luzea, pelikula bakarra zuzendu baitu Candela Figueira argentinarrarekin batera, 'Nevando voy' izenekoa, baina nahikoa izan du hamaika errekonozimendu, sari eta laudorio jasotzeko. Horrek, ordea, ez du itsutu eta dagoeneko bere bigarren film luzea prestatzen ari da. "Endredozko komediaren generoan kokatuko dugu gure hurrengo proiektua", azaldu digu Maitena Muruzabalek. Gasteizko Zinemastean elkartu gara berarekin, Euskal Autonomia Erkidegoko hiriburuan egin den euskal zinearen astean aurkeztu baitu 'Nevando voy' filma. Noiz eta nola murgildu zinen zinearen arloan? Nafarroako Unibertsitatean ikus-entzunezko komunikazioa ikasi ondoren, Ameriketako Estatu Batuetara joan nintzen, Kaliforniako UCLA unibertsitatera, zine-ekoizpenean Master bat egitera. Produkzioan egin nuen espezialitatea eta zenbait proiektutan parte hartzeko aukera izan nuen. Besteak beste, Mexikon grabatutako "Club Dread" eta "And starring Pancho Villa as himself" film luzeetan esku hartu nuen. Baina, nire Ameriketako egonaldiak beste gauza asko eskaini zizkidan, garrantzitsuena, lagun on bat ezagutu nuela, Candela Figueiro argentinarra, gaur egun nire bazkidea dena proiektu profesionalean. Iruñera itzuli zinen ondoren, ezta? Bai, Iruñera itzuli eta zine arloan lanean jarraitu nuen. "Americano" filmaren produkzio-lana egin eta San Ferminetan egindako filmaren grabazioan hartu nuen parte. Grabazio hartan, Candelak ere esku hartu zuen, eta orduan erabaki genuen gure proiektu propioa abian jartzea. Horrela sortu al zen Cronopia Films? Bai, harreman horrek Cronopia Films ekarri zuen, gure ekoizpen-etxea. Bi ameslarik sorturiko enpresa dela esango nuke. Cronopioak Julio Cortazar idazlearen irudimenean sortu ziren, izaki berde eta umelak ziren, eta hortik hartu genuen enpresaren izena. 2004an sortu genuen, urte amaieran, eta 2005ean 'Nevando voy' filmaren gidoia idazten hasi ginen. Proiektu luzea izan da filmaren sorkuntza, izan ere, guztira lau urte behar izan ditugu filma aurkezteko. Zorionez, jendeari asko gustatu zaio eta gu ere oso pozik gaude egindako lanarekin. Zine-jaialdi askotan hartu dugu parte eta sari ugari eskuratu ditugu. Besteak beste, Iruñeko Opera Prima zine-jaialdian Vianako Printzearen saria irabazi genuen. Guk diogu fantasiak ez duela mugarik eta gure fantasia partikularra bizitzen ari gara orain. Gidoia idaztea bakarkako lana dela esaten da. Nola moldatu zineten zuek 'Nevando voy' idatzi zenutenean? Egia da idaztea bakarkako lana dela, baina gure arteko erlazio eta komunikazioa oso ona da eta bata bestearen osagarri garela esango nuke. Bion artean ideiak eztabaidatzen ditugu eta etekin handiagoa ateratzen diogu prozesu sortzaileari. Grabazioetan ere oso ondo konpontzen gara. "Nevando voy" filmaren filmaketan Candela, arlo teknikoaz arduratu zen eta nik, aktoreekin egin nuen lan. Zein dira 'Nevando voy' filmaren ezaugarriak? Guri istorioak kontatzea gustatzen zaigu. Esango nuke pertsonaietan oinarritutako istorioak direla gureak. Pertsonaiak dira oinarri eta haien bizipenak interesatzen zaizkigu. Barne-barneko istorioak kontatzen ditugu, egunerokoak, eta gure lehenengo filmak ezaugarri horiek ditu. Dena dela, beste genero batzuetara irekita gaude. Fantasia aipatu duzu, baina zuen hurrengo proiektuak ere errealitate bihurtzeko aukera ugari ditu, ezta? Bai, bai. Lanean dihardugu. Gure hurrengo proiektuak 'Luna lunera' izena du eta endredozko komediaren generoan koka dezakegu. "Ibermedia" laguntza-programan sartu gara eta garapenerako laguntzak jaso ditugu. Argentina eta Espainiaren arteko koprodukzioa izango da eta bi pertsonaren arteko harremanak kontatuko ditu. Dena dela, beste zenbait egitasmotan ere murgilduta gabiltza. Gure asmoa da beste proiektu batzuk ekoiztea, nahiz eta guk idatzitakoak edo zuzenduak ez izan. Zerbait interesgarria proposatzen badigute, babestu egingo dugu. Etorkizunean Euskal Herritik kanpo ikusten al duzu zeure burua? Ikusi egin behar, baina ez dut uste Euskal Herritik kanpora joan beharko dudanik. Guk zinea dugu gogoko eta zinea gure ogibide izateko ahalegin guztiak egingo ditugu. Cronopia films Iruñean sortu genuen, besteak beste, nik hemen geratu nahi dudalako. Horren ondorioz, asko bidaiatzea tokatuko zait, baina ez dut Euskal Herritik alde egingo. Une honetan, Candela Los Angelesen dago eta ni Iruñean, eta ondo moldatzen gara, baina etorkizunean ikusiko dugu. Zein da zure zine-zuzendari gogokoena? Asko gustatzen zait Eduardo Mignogna zuzendari eta gidoilari argentinarra. Hark zuzendu zituen, besteak beste, 'Sol de Otoño' eta 'El faro del sur' filmak. Billy Wilder zuzendari eta produktore estatubatuarra ere oso gogoko dut. Filmografia itzela du Wilder-ek eta bi Oskar irabazi zituen. 1945ean 'The lost weekend' filmarekin eta 1960an 'The Apartament' filmarekin. Eta Euskal Herrian, ba al duzu erreferentziarik? Euskal Herrian, Elias Querejeta aukeratuko nuke. Niri asko gustatzen zait ekoizpena eta esango nuke Elias sormen handiko ekoizlea dela.