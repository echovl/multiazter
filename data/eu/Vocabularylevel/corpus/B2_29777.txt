Docutec Zahartzaroa eta bakardadea Iazko udan Frantzian gertatua larria izan zen oso: milaka edadetu hil ziren arreta eta laguntza eskasagatik; asko ziren bakarrik zeuden pertsonak, familiarik gabe, gizarte babesik gabe. PATXI LETURIA / (Matia Fundazioko Gizarte Zerbitzuetako zuzendaria) Egun, gero eta garrantzi handiagoa ematen diogu edadetuak luze eta hobeto bizitzeari. Tratamendu propioa behar duten bi egoera bereizi behar ditugu: pertsonak gero eta modu hobean zahartzen dira; era berean, bada adindu talde handi bat (%19 gutxi gorabehera) besteren laguntza behar duena eguneroko bizimoduan. Ondo zahartzeko, funtsezkoa da gizartearen babesa izatea, zerbait egitea eta inguruarekiko konpromisoa izatea, beste gauza batzuekin batera, jakina: gorputzari kontu egitea, osasuna izatea eta buru ariketak egitea. Gizartearen babesa pertsona batek duen harreman multzoa da, inguruko informazioa eta babes instrumentala nahiz emozionala ematen diona. Horrek guztiak prebentzioa errazten du, eta arazoei aurre egiteko gaitasuna eman, bai baitakigu adin horretan izaten direla erretiroak, alarguntzeak eta gaixotasun larrienak... Aipatutako babes hori erakundeek eman dezakete %27k jasotzen dute babes formal hori, edo sendiak eta gertukoek %72k dute babes mota hori, naturala edo informala; gure herrian bigarrena da zaharrak babesteko modu ohikoena. Iparreko herrietan Estatuaren babesak indar handiagoa du. Zahartzaroaren eta bakardadearen arteko harremanen oinarrian gizarte estereotipo batzuk daude. Adinduak bakarrik bizi direla pentsatzen dugu maiz, baina hona hemen datu objektiboak: edadetuen %19 bakarrik bizi dira, eta %27 beren bikotekidearekin. Gainera, kontuan hartu behar dugu pertsona horien pertzepzio subjektiboa, beren bakardade irudipenaren gainean. Beraz, garrantzitsua da bakardadea eta bakartze sentipena bereiztea. Bakarrik bizi diren pertsona gehienak gustura daude horrela; harreman ona dute ingurukoekin, bereziki familiarekin. Ildo horretatik, esan behar da nahiko alai edo oso alai bizi direla %68,4, eta %2,9 soilik nahiko edo oso goibel. %20,1 sentitu dira bakarrik edo besteengandik aldenduta, %14,9 bakarrik edo deprimituta sentitu dira, eta %26 aspertuta. %94,2k dezente edo asko estimatzen dute adiskidetasuna, baina %33k lagun gutxi dituztela uste dute, eta %39k nahi adina ez ditugula bisitatzen pentsatzen dute, CIS Gizarte Ikerketarako Zentroaren arabera. Dena dela, funtsezkoa da 80 urtetik gorako adin taldea bereiztea: emakumezkoak dira gehienak, mendekotasun eta bakardade handiagoa dutenak, asko eta asko alargunak; zailtasun ekonomikoak dituzte kotizazio gabeko pentsioak dituzte, eta ez dute gizarte larrialdietarako behar besteko laguntzarik, eta erakundeen babes garrantzitsuenen beharra dute. Adin talde hori asko haziko da hurrengo urteetan, gainera. Iazko udan Frantzian gertatua larria izan zen oso: milaka edadetu hil ziren arreta eta laguntza eskasagatik; asko ziren bakarrik zeuden pertsonak, familiarik gabe, gizarte babesik gabe. Halere, ez dugu eskarmentua ikasi, eta ez dugu gizartearen konpromisoa behar adina sendotu. Gizarte ongizatea hobetu beharra daukagu, baita gizarte zerbitzuak ere, pertsonak hobeto gizarteratzeko: etxean eduki behar ditugu, ahal den heinean betiere, eta modu duinean; etxez etxeko laguntza eskaini behar dugu, eguneko egoitzak... baita ordezko baliabideak sortu ere: etxebizitzak, elkarrekin bizitzeko guneak, zaharren etxeak edo zentro gerontologikoak... Premiazkoa da ikerketa baten bidez benetako beharrak zein diren jakitea, gero etorkizunean nola jokatu jakin ahal izateko: sare informalak sortu, familiari lagundu, boluntario programak egin, auzoetan gizarte baliabideak jarri, ikastoletan belaunaldien arteko programak bultzatu Matian eta Ingeman 60 pertsona edadeturekin egiten dugu lan, Donostiako 15 eskola eta ikastoletako 250 ikasleren laguntzarekin. Genero politika bat ere bideratu beharra dago; izan ere, zahartze-bakartze-pobretze uztarketa emakumeena da batik bat. Toki guztietan bermatu beharra daukagu gizarte konpromiso eta ongizatea, hori baita giltzarria guztion garapen iraunkorrari eta erantzukizunari begira; hori lortzeko, erakundeen babes egonkorra behar da.