Docutec Europako talderik onena santa eskean Azkoitia eta Azpeitia aldean izandako Santa Ageda bezperako kantualdien berri ematen digu kronika honeta. Honela, bi koplarik nola ibilbidea egin zuten etxez etxe eta zertzuk kantatu zituzten azaltzen digu. JOXEAN AGIRRE/ Goizeko hamarrak eta laurdenetan puru bana ezpainetan zutela atera ziren Azkoitiko Geltoki tabernatik eta autoetan banaturik Izarraizpeko baserrietara abiatu ziren. Zabale eta Uite ziren soinu txikia eta panderoarekin eta Xabier Zeberio eta Juan Inazio Begiristain, santa eskean asko ibilitako bi bertsolari, koplari. Lehen atean ez zuten kantatu beharrik izan. Azkune frutazaleen etxea zen. Ama hil berria zuten eta gizona, alargundu berria, Aita Gurea errezatzen hasi zen. Hori izan zen goizeko nota erlijioso bakarra. Baserri giroko santa eskearen ezaugarririk politena koplariek bertsoa pertsonalizatzeko duten joera da, bertsoa entzulearen neurrira egiteko ohitura. Atzo, Izarraizpeko Berastegiko atarian, esate baterako, etxeko alabari koloreak behin eta berriz ateratzera iritsi ziren bi koplariak, Zeberio eta Begiristain. Bakoitzari berea emanez egin zuten baserriz baserriko goiz pasada hori, eta, arratsaldeko ordu bata eta erdiak aldera Loiola irratira jaitsi zirelarik, serio asko aritu ziren mikrofonoen aurrean. Zeberiok egin zituen aurkezpenak. «Orain norbaitek galde lezake hor daudenak nor dian/ pesos pesados gaude gu hemen, pesos ligerok mendian». «Peso pesado» nabarmenena Jabier zen, antolatzaile nagusia, baina beste batzuk ere pisuz ondo zebiltzan. Begiristainek egin zuen segidan koplarien aurkezpena. «Norbaitek jakin nahi baldin balu gaur bikote honen berri/ denbora bada bazkalondoan Azpeiti aldera etorri». Zeberiok taldearen definizio bitxi askoa eman zuen ondoren: «Eta limosna eskatzen degu peztatan edo eurotan/ hau baino ekipo hobegorikan ez da egongo Europan». Loiola Irratian ordubete zeramaten taldeari itxoiten, baina ez ziren antolatzaileak askorik apuratu, kantatzen zuten etxe bakoitzean sukalderaino sartu eta mokadua eginez pasatu baitzuten Izarraizpeko auzoa. Esan bezala, Geltoki tabernan gosari mardula eginda atera ziren eskera, bakoitzak bere puru zuztarra ezpainetan pizturik zuela, eta Azkune frutazalearen almazenera bideratu zituzten autoak, aurreko urteetan ere hortixe abiatu ohi zirelako. Atea jo baino lehen norbaitek eman zigun etxe horretan oraindik orain izandako heriotzaren berri. Horrelakoetan etxekoek erabakitzen omen dute koplatu behar den edo ez. Etxeko nagusiak, atea ireki bezain pronto, eskertu egin zuen bisita eta txapela erantzi ondoren Aita Gurea errezatu zuen. Eskekoek ere txapelak erantzi eta errezatu egin zuten. Limosna jaso eta Azkunetarren jaiotetxera jo genuen. Ez zirudien barruan inor zegoenik. «Ia itxita leiho guztiak, ta bajatuta pertsiana/ etxe honetan inor ikusten izango da nahiko lana», kantatu zuen Begiristainek. «Begiristainek leku askotan zer berri dagon badaki/ kanpoan giro ederra dago eta atea ireki», erantzun zion Zeberiok. «Ate ta lehio ondo itxirik dadukagu etxe dana/ martxa honetan poltsa betetzen izango da nahiko lana», kantatu zuen Begiristainek. «Zuen atean gaur dagoena ez da koadrila motela/ santa eskean atera gera joan zan urtean bezala», bota zuen Zeberiok. «Etxe hutsean kantatutzeak ematen baitu itsusi/ herriko berri gure lagunak ez al dezute ikasi», jarraitu zuen Begiristainek, eta une horretan atera zen etxekoandrea, eskuetan euro sorta bat paperetan zuela. Obratan ari ziren hiru etxebizitzako etxe batera jo genuen ondoren. «Aurrera begira jarri eta igeltserua hor dago/ berrikuntza hau zergatik egin puskatu baino lehenago», hasi zen Juan Inazio. «Peoi koadrila bat etorri gera ta ez zaitezte kezkatu/ goizean hasi etxea egiten ta iluntzerako bukatu», jarraitu zuen Zeberiok. «Pintatzen eta pareta egiten ez gastatu diru dena/ Santa Agedako eskearentzat sobratutzen zaizutena», bota zuen Juan Inaziok. Beste asko ere kantatu zituzten, baina ez ziren lanean laguntzen geratu. «Zuen etxera etorri gera soinu ta pandero juaz/ oraindik lan asko daukagu eta agur eginda baguaz», esan zuen Zeberiok eta autoak harturik bidean gora pare bat kilometro egin genituen Berastegi baserriraino. Etxeko alabari kantuan Han Juan Ezenarro, etxeko nagusia, emaztea eta alaba aurrean zutik zituztela animatu ziren berriro koplariak kantuan. Sekulako saioa egin zuten eta tarteka neska gorritzea lortu zuten. «Halabeharrez iritsi gera Berastegi baserrira/ gu bezalako artaburuak maite dituzten tokira», hasi zen Zeberio. «Ardi ta oilarrak ikusitzea koadrila danantzat on da/ neri grazia egiten dit gaur ikusi gabe negonda», bota zuen Begiristainek. «Leno artzai bat bazegon hemen, ekarri degu bestea/ baton batzuei kostako zaie gaurko rekorra haustea», segitu zuen Zeberiok. «Aguro asko egina degu guk artalde hortako jira/ denbora gehio pasatzen degu horko alabari begira», segitu zuen Begiristainek. «Begiristainek etorri nahi zun esangoizutet zergatik/ ardik etxean badauzka baina alaba ikusteagatik», bota zion Zeberiok eta handik gutxira hasi zen tratuan. «Orain tratua egin behar det bertako alabarekin/ artzaia ardiak jeizten utzita zu etorri zaitez gurekin», bota zuen. «Hemengo alabaren eske hau hasi zaigu alajaina!/ etxean ere badadukak hik hi nekatzeko aina», jo zion adarra Begiristainek. «Etxekoa ia zahartuta zegok, bila nahi nikek gaztea/ hura astegunerako utzi, igandetako bestea», jarraitu zuen Zeberiok. «Igande eta aste kontuak, zertako juan haiz horta/ honentzat denak berdintsu dira bate ez zaio mugitzen-ta», bota zuen Begiristainek. «Zahartu ezkero zer gertatzen dan honek nahi dit erakutsi/ tentsioa gora igotzen da ta igo behar dana jeitsi», jarraitu zuen Zeberiok. «Aspaldi hontan honek daduka karga handiaren giltza/ ni dibortziatuta nengoen ja andrea izan banintza», segitu zuen Juan Inaziok. «Nerekin etorri dan artzai hau gaur erotuta al dago/ dibortzio eske hemen hasi da ezkondu baino lehenago», Zeberiok. Horrela jarraitu zuten Berastegi baserriko atean, gizonak emazteari keinu egin eta limosnarekin batean etxeko gazta, ardo bereziak eta dultzea ekarri zituen arte. Santa eskeko limosna mila durokoa izan liteke etxe batzuetan eta gutxiago beste batzuetan. Atzo gehienek eurotan ematen zuten. Egurtza Goikoa, Egurtza, Egurtza Azpikoa eta Izarraizpeko beste zenbait baserri bisitatu genituen eta gehienetan egin genuen mokaduren bat. Loiola irratian saioa egin eta elkarte batera joan ziren bazkaritara. Eta Añotara igo ondoren, Azpeitia eta Azkoitiko tabernak pasatzeko asmoa zuten.