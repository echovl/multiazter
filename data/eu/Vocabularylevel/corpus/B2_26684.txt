Docutec Deabrutxoa Sakeleko telefonoaren bidez mezu idatziak bidaltzeko joera berri indartsua aztertzen du. Gazteen artean oso erabilia, hiztegi berria sortu duena. Umorea adierazteko ikurrak ere azaltzen ditu. JOANA MENDIBURU / Non-nahi ikusten ditugu sakelako telefonoak. Ohituak gaude kalean jendea esku batez telefonoari heltzen eta bestearekin aterkiari eutsi nahian hitz egiten ikustera... irribarretxo bat ateratzen zaigu sarritan gu geu egon garelako ataka berdintsuan. Baina, azkenaldian gaztetxoek ez diote berbarik egiten mugikorrari, atzamarrak mugituz jo eta su ikusten ditugu trenean, autobusean, edonon. Zertan ari dira? Bada, elkarri mezu laburrak bidaltzen. Hizkuntza berri bat ari da sortzen sakelako telefonoen erabilera berriarekin; mezu laburrak (ML) idaztearenarekin, alegia. Gure artean, oraingoz, nerabeak ikusten ditugu batik bat zeregin horretan, baina abiadura handiz hedatzen ari den fenomenoa dugu eta milaka dira MLak erabiltzen dituztenak. Gazte batí galdetuz, segituan jakingo dugu telefono mugikor batetik ML bat idatzi nahi izanez gero, 160 karakteren mugarekin egingo dugula topo. Mezua Internet bidez bidaltzen badugu, muga hori 12Ora jaisten da. Tolosako edo Urduñako nerabe bat, ziur aski, ez da gogoratuko bezperako azterketan zer galdetu zioten, baina ez du ahalegin handirik egin beharko hizkuntza berri horretan erabiltzen diren hainbat eta hainbat laburdura gogoratzeko. Gaztetxo batek bere mugikorrean «HND?» jasotzen badu, badaki «hitz egin nahi duzu?» galdetzen diotela; zenbat eta laburdura gehiago, orduan eta azkarrago eta, batez ere, merkeago. Idazteko era berria da eta belaunaldi jakin batzuek ondo asko menperatzen dute hizkuntza berri hori. Fenomeno honen hazkundea ez da txantxetakoa: urtean, % 1.800 ari da handitzen. Munduan, hilean hamar mila milioi mezu bidaltzen dira eta posta elektronikoa bera ere atzean laga du bitxikeria berri honek. Aditu batzuen arabera, posta-zigilua asmatu zenetik «eskutitzgintzan» eman den hazkunde handiena da. Iragan Gabonetan Erresuma Batuan fikziozkoa ez den libururik salduena MLei buruzko "WNT2TLK?" ("WanttoTalk?","Berba egin nahi al duzu?") izeneko liburuxka txiki eta merkea izan zen. Bi libera esterlinatan (500 pezeta, 20 libera) saltzen da eta bere tamaina pospolo-kaxa handi bat baino haratago ez doa. Hori gutxi balitz, hizkera berrira egokitutako hiztegi espezializatuak hasi dira elkarren arteko lehian eta bitxikeria zena negozio erraldoi bihurtzen ari da. Mugikorrez idatzizko mezuen historia duela hamar urte hasi zen. Hastapenean, ahozko mezuren bat zenuela ohartarazteko erabiltzen zen soilik. 90eko hamarkadaren hondarrean, nerabeak mugikorrak erosten hasi zirenean etorri zen eztanda. Eustat-en arabera, egun, 15-24 urte bitarteko EAEko gazteen % 84ak mugikorren bat du. Izan ere, ez da kasualitatea talde hori izatea erabiltzaile nagusia; lehen aipatutako ezaugarriez gain (azkarra, merkea, anonimoa), badauka MLen kulturak beste izaera garrantzitsu bat gazte batentzat: bere gurasoek ulertzen ez duten kode berri batean idazten du, eta horrek pribatutasuna ematen dio. Adin-tarte horretan, gero eta gehiago gertatzen da harreman sentimentalen hasiera mugikorraren bitartez egitea, eta harremanak hausteko aringarri izan daitezke teknologia berriak. Lehen, harremanak aurrez aurreko egoeretan hasten eta bukatzen ziren. Orain, mugikorren jabeen % 13k aitortzen du MLen sistema erabili izan duela harrernanen bati amaiera emateko «arma, erraza eta batere minik ematen ez duena» omen delako. Gazte batzuengan onerako eraginik ere izan du MLen sistemak euren harreman afektiboak garatzeko unean, lotsatiak eta barnerakoiak diren hainbat—mutilak batik bat— adierazpen argi eta zuzenagoak egitera ausartzen baitira bitarteko digitalak daudenean. Baina, bere alde onak dituen bezala, idazteko era berri honek hainbat kezka sorrarazi ditu. DBHko hainbat irakasleren aburuz, moda berri hau ikaragarrizko kaltea ari da egiten ikasleen sormenean eta batik bat idazkeran. Irakasleek diotenez, dena laburduraz idazteko joerak gero isla du gazteen idazlanetan, eta, espresiobidearen pobretzearekin batera, inoiz gertatu omen da 'a bilduren' bat (@)idazlanetan agertzea edota lan-eskakizunak lantzean musuak eta maitasuna (XXX000) opaz bukatzea balizko euren etorkizuneko nagusiari idatzi beharreko gutuna. Ia eskola guztietan debekatua dago, noski, mugikorra piztuta izatea klasean, baina ikasle askok bideak aurkitzen dituzte ikastordu horietan euren etengabeko komunikazioarekin jarraitzeko. «Mugikorrari soinua kentzen diot eta horrela mezuak jasotzen jarrai dezaket inor molestatu gabe eta, batez ere, irakaslea konturatu gabe», dio DBHko neska gazte batek. Adin honetako 10etik zortzi gaztek MLak erabiltzen dituzte euren bizitza soziala antolatzeko. Zertan geratuko da guztia? Hain arin aldatzen den ingurunean inork ezin ziur jakin, baina hobe dugu denok ikasle-garaietara itzuli eta hizkuntza berriaz zerbait ikasten hastea... Zure umorea adierazteko ikurrak Mugikorraren bidez edo Internet bidez mezuak bidaltzean, ezinezkoa da zure aldartea adieraztea. Horretarako erabiltzen dira ikurrok, umore ona, etsipena, haserrea, etab. adierazteko. Berauek ulertzeko burua okertuta begiratu behar dituzu, ezkerreko ikurra goialdean jarrita. :—) "Aurpegi alaia" 8-) "Betaurrekodunak poza adierazteko" :—) edo;) "Begi-keinua, txiste baten ondoren" V:-) "Deabrutxoa adierazpen maltzurren ondoren" :—( edo:( "Tristura edo etsipena adierazteko." 0:-) "Aingerutxoa, adierazpen maitekorra egitean." :-P "Mingaina aterata, iseka eginez edo burlaka." :-\ "Ez dakit, ez nago ziur" :-] "Oso pozik nago." :-S "Ez dakit zer esan" :- [ "Oso triste nago." :-0 "Harrituta utzi nauzu"     :-@ "Uuaa!!. Garraisika.