Docutec Atezain zelatariak "101. gela" esan die hoteleko harreragileak. "Gela bihar eguerdiko hamabiak baino lehen utzi beharko duzue libre, hemen duzue txartela". Eskuineko eskuaz hotelaren logotipoa daraman plastikozko objektua eman die. Hotel gehienetako harreragileen eguneroko hiztegian aspaldi ordezkatu du txartel hitzak ohiko giltza, burdinaz egindako horzdun erreminta hura. Sarraila mekanikoen aroa alde batera utzi, eta sarraila elektronikoen garaian murgilduta bizi gara. Sarraila mekanikoen garaian, hotel askotan, giltzez arduratzen zen langile bat zegoen. Noizean behin, ateetako zilindroak trukatu egiten zituen ausaz, hotelean izandako bezero batek giltzaren kopia atera, egun batzuetara hotelera bueltatu eta gela bera irekitzeko aukerarik izan ez zezan. Lehenengo sarraila elektronikoak merkaturatu zirenenean, arazo hura alde batera uzteko bidea urratu zen. Sarraila elektronikoetan, txartela galtzen bada, nahikoa da sarraila berriz konfiguratzea beste kode bat izango duen txartel bati erantzun diezaion. Aukera horrek asko errazten du ehunka gela dituen eraikuntza bateko gelak kudeatzea. Hori ez da, ordea, elektronikak ematen duen aukera bakarra. Sarraila elektronikoetan, txartela datu jakin batzuk ezagutzeko programatu ahal izango da; datuak irakurtzean, adibidez, nor sartu den eta zein ordutan, atea ondo itxita dagoen eta abar esan dezan. Garai bateko sarraila mekanikoetatik gaur egungo sarraila elektronikoetarako aldaketa ez da bat-batekoa izan. Giltzen ondorengoak zulatutako txartelak izan ziren, baina, horien kopiak egitea zaila ez zela ikusita, laster baztertu ziren. Orduan hasi zuten bidea sarraila elektronikoek. Lehenik txartel magnetikoak etorri ziren. Banketxeetan erabiltzen hasi zirenez, kopuru handietan ekoiztuz kostua merkatu egin zen, eta, ondorioz, erabilera zabaldu egin zen. Azkenik, txip-txartelak agertu ziren, txartel magnetikoek baino aplikazio gehiago dituztenak. Nola funtzionatzen dute sarraila elektronikoek? Sarraila guztietan, giltza (edo txartela edo giltzaren funtzioak betetzen dituen beste gailuren bat), giltzaren irakurgailua eta irekitzeko mekanismoa daude. Giltzak digitalki gordeta dauka informazioa, kode bitarrean, eta informazio hori grabagailu baten laguntzaz ezaba eta alda daiteke. Normalean, informazio hori zifratuta egoten da, hau da, algoritmo baten laguntzaz enkriptatu egiten da algoritmo horren erantzuna dakien irakurgailuak bakarrik irakur dezan. Kontaktuan jartzean, irakurgailuak deszifratu eta irakurri egiten du. Irakurgailua sarrailan egon ohi da, eta horrekin batera memoria bat dauka, txartelak daraman informazioa gordetzen duena. Sarrailak ez dio kode bati bakarrik erantzuten, eta, horregatik, sartzeko baimena txartel bat baino gehiagori eman ahal zaie. Hotelen kasuan, adibidez, sarraila ez da berriz programatu behar bezero batek hotela uzten duen bakoitzean, sekuentzia-kodeei erantzuteko programatzen baita. Sarrailak jatorrizko kodearen sekuentzia-kodea irakurtzen duenean, automatikoki bezero zaharrari baja eman eta bezero berriaren kodea ezagutu behar duela ulertzen du. Banda magnetikotik txipera Txartel magnetikoetan hiru banda magnetiko daude. Banda bakoitzean gorde daitezkeen datuak estandarizatuak daude. Lehenengo eta bigarren bandak bankuentzako informazioa gordetzeko erabiltzen dira, eta hirugarrenean, adibidez, gelaren datuak sar daitezke, sarraila ireki ahal izateko. Txartel magnetikoetan, informazioa maila magnetikoen bitartez adierazten da. Maila magnetiko horiek interpretatzean, zero eta bat zenbakien segida bat ematen dute. Txartel magnetikoetan, informazioa irakurri besterik ez da egiten sarrailako irakurgailuan. Sarrailak ez du txartelean berriro idazteko aukerarik. Txartelaren informazioa irakurgailuak daukan memorian gordetzen da, eta irakurgailuak egutegia eta ordularia duenez, txartela duen pertsona gelan zer egunetan eta zer ordutan sartu den jakin daiteke. Txartel magnetikoek 20 eta 40 byte bitarteko memoria izan dezakete. Txipa duten txartelek, berriz, kilobiteko memoriak dituzte eta txartelaren memorian informazioa gordetzeko aukera ematen dute. Izan ere, oso energia gutxi behar da txip batean informazioa gorde ahal izateko, irakurgailuaren bateriekin egin daiteke. Txartel magnetikoetan, ordea, ezin da energia-maila horiekin banda magnetikoen gainean grabaziorik egin.