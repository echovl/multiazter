Docutec Terapia berriak Irakurle kuttun: asperturik zaudela? Ezin diozula erretzeari utzi? Kabroi galanta egina zaudela? Ezin duzula ahantzi egin zizuten kalte edo laidoa? Udazkenez behea jotzen duzula? Telebistaz ematen duten futbol partida demasek iparra galarazten dizutela, zeure izate osoa alienatzeraino? Ezin duzula auzo purtzila begien parean eraman? Senarrak ez dizula ezer goxorik jotzen? Emazteak ez dizula ezer emerik kriskitintzen? Seme-alabak badoazkizula, eta ez dakizula nora eta ez dakizula zergatik eta angustiaren harrak jaten dizkizula barrunbe minberatuak? Puntukako karnetarekin izuz erotzeko puntuan zabiltzala? Pressinga nozitzen duzula? Kortejatzian lotsatzen zarela? Zure mariñel maite hankamotxa ez dela leiho arteko terral usaintsuan atzera azaltzen? Agortu egin zaizula irribarrea, aldarte ona, bizi-poza, biluztasuna, begietako poesia? Ez duzula ja Jainkoa sinesten? Ez dakizula non dagoen bakea, zein loreditan ezkutatzen den edertasuna, zergatik den atzoko eguna gaurkoaren berdina, edo are berdinagoa? Nekatu egiten zaituela lanak, eta nekeak lan gehiago eransten diola lanaren nekeari? Ez dakizula nola asmatu, non zapaldu, nora besoak jaso, zertarako begiak bildu, noiz esan esan behar zenituzkeen hitz leun ttikiak? Horrela bazaude, ez kezkatu, maite: egin ezazu terapia bat. Denetarako dauzkazu, denetarikoak eta denentzako, oso prezio txukunetan gainera. Neu besarkadaterapian nago orain, ikasten, eta esan digute gero urrunago joko dugula, besarkadak utzi eta funtsera jo, funtsa funtsaz jotzeko, arazoak oro ahanzturik, bai bitartean eta bai gero