Docutec Erretiroa Erretiroa hartzeko arazoak izango omen dituzte bere belaunaldikoek. Horri buruzko gogoeta egiten du iritzi emaileak. JUAN IGNACIO PEREZ IGLESIAS Gustatu zein ez, uste dut nire belaunaldikoak oraingo erretiratuak baino beranduago erretiratuko garela. Eta horrela ez bada, gure pentsioak oraingoak baino askoz ere murritzagoak izango dira. Matematikako kontu erraza da. Gure aurreko belaunaldiak baino beranduago hasi gara lanean gu oro har. Lana aurkitzeko zailtasunen erruz edo ikasketa aldi luzeen ondorioz, nire belaunaldiko askok ez dugu soldata arrunt bat kobratu ia 30 urte bete arte. Gure gurasoak, berriz, lanean hasiak ziren hogei urte bete baino lehen. Erretiratu direnean, gure gurasoek bazeramatzaten 45 urte inguru lanean. Guk, berriz, 65 urte betetzerakoan erretiratzen bagara, ez dugu urte kopuru hori betea izango lanean. Horrez gain, bizi itxaropena goratuz doa etengabe, urte gutxitan igaro baita 70etik 80ra, gutxi gorabehera. Bestela esanda, pentsioak 5 urtetan zehar kobratzen ziren lehen, eta 15 urtetan zehar orain. Hirukoiztu egin da, beraz, pentsioak kobratzeko aldia. Gainera, garesti ateratzen zaizkio erretiratuak gizarte segurantzari, osasun zerbitzuez gehien baliatzen direnak baitira. Bestalde, gure belaunaldiaren tamainaren erdia da gure seme-alaben belaunaldiarena. Beraz, gutxiren sakeletatik atera beharko dira gure erretreta ordaintzeko beharko diren sosak. Zama handia izango gara gure seme-alabentzat, eta ez dut uste guk jaso nahi izango dugun beste ordaintzeko prest egongo direnik eurak. Gehiegi dira gure etorkizuneko pentsioen murrizketaren alde egingo duten eragileak. Egia da gu asko izango garela eta horrek indar politiko handia emango digula, baina dirurik egongo ez den kutxatik ezin izango da dirurik atera. Nik ez dakit gauza bera gertatzen zaion jende guztiari, baina ni atzo baino alferragoa naiz gaur, eta are alferragoa izango naiz bihar. Gero eta lan egiteko gogo gutxiago daukat, eta gero eta bizitzaz gozatzeko gogo gehiago. Edo hobeki esan, lehen lanaz gozatzen nuen orain baino gehiago, eta orain lana ez diren bestelako kontuez gehiago gozatzen dut lehen baino. Hori dela eta, zirrara ematen dit 70 urte bete arte lan egiten jarraitu behar izango dudala pentsatze hutsak, baina ez dago besterik, lehen azaldu ditudan matematika eragiketa horiek beste aukerarik ematen ez baitute.