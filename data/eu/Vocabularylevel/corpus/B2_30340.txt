Docutec Airezko gizon eta emakumeak Marketinak nola eragiten duen azaltzen du ekonomilariaren artikulu honek. Horretarako litaratura erabiltzen du adibide gisa. Jakina da marketin delakoak nolako eragina duen gaur egun. Produktu ona eta osoa edukitzea ez da nahikoa, saltzen ere jakin egin behar da. Eroslearengana hurreratu eta produktua desioarazi. Esan gabe doa, marketin teknika horiek ekonomian bezala literaturan ere eragiten dutela. Demagun turismo marketina. Gipuzkoa, EAE edo, are, Euskal Herria bera saldu nahi dugu. Bada, irudi bat behar dugu. Irudi bat eta bakarra. Izan liteke sanferminetako entzierroa, izan liteke Donostiako badia edo izan liteke Guggenheim. Baina bat eta bakarra izango da, argazki koloretsu erraldoiz afixa, argazki, eskuorri eta stand ezberdinetan kokatuko duguna. Besterik da, behin turista geuregana ekarri ondoren, gauza gehiago saltzen saiatzea. Araba miragarria, esaterako. Baina lehenik eta behin, mezu soil, argi eta bakarra jaurtiko dugu amutzat. Natorren orain euskal literaturara. Euskal literatura geure mugetatik at eta, nagusiki, gazteleradunei saltzen diegunean ere idazle bat behar dute. Bat eta bakarra. Eta hori, haserreak haserre, Bernardo Atxaga da. Geure txikian, irudi bakarra islatu dezakegu kanporantz, argazki bakar hori. Gainontzekoak, airezko gizon eta emakumeak dira. Ez dira existitzen. Txarrena baina, ondoren dator. Inguruko erdal medio nagusiek irudi bakar horri ematen dioten arretarekin, geure egoera diglosikoa medio, euskaldunen arreta eta kontsumoa ere irudi horretarantz desbideratzen da, marketin horren poderioz eta presioz. Edozein erdaldunek, Durangotik bueltan, «Zelan Atxagaren azkena?« galdetzen asmatuko duelako soilik edo, kasurik hoberenean, itzulpena irakurria izango duelako. Alferrik ariko gara bestelako euskal idazlerikbadela esaten. Lertxundi, Aristi, Borda edo Irigoien, erdal munduari, bost. Eta euskaldungoaren zati handi bati ere, tamalez, hor nonbait. Marketinak ez du, nahitaez, produktu onena saltzen. Coca Cola ez da munduko kola edaririk onena. Baina bai edonork ezagutu eta eskatu dezakena. Gure txikiaz ohartzeko, liburu dendetara sartu beharrik gabe, Espainiako Sari Nazionalak eragindakoa dago. Elorriagari saria eman eta hurrengo egunera, "Zelan Elorriagaren liburu hori?", botako dizu erdaldunak. Zuk, noski, ez duzu liburua irakurri eta "Ez dakit, ez dut irakurri" esango diozu. Erdalduna, harritu eta Atxaga baino ez duzula irakurtzen ondorioztatzen du. "Behin aterako Atxagaz gain idazle txukun bat eta, Espainian saritu behar, zeu ohartzerako..." pentsatuko du. Euskaraz pentsatu eta egindako iragarki oso gutxi dago, oso merkatu txikia garelako. Tartean tartean bakarren bat sortzen da eta pozez zoratzen gaitu. Vaya semanita-ko umorea bezalakoa da. Guretzat sortua delako harrapatzen gaitu. Nolabaiteko autonomia erakustaldiak dira, gure txikian, zerbait bagarelako seinale. Bada, literaturan horixe gertatu zen, esaterako, Unai Iturriagaren liburuarekin eta baita Sagastizabalen Kutsidazu...-rekin ere; azken hau, numerikoki oso fenomeno handia den euskaldunberriek lagundurik. Zumarragako Antio oso da ederra. Baina Loiolara datorren atzerritarra bertara erakartzeko, Arantzazurekin batera ,,Hiru katedralen ibilbidea,, produktua asmatu da Gipuzkoan. Emaitza onak eman dituena, ziurrenik. Felipe Juaristiren Airezko emakumeak, Aingeru Epaltzaren Rock and roll eta Joan Mari Irigoienen Lurbat haratago-rekin paketetxo bat egitea bururatzen zait: "Hiru erregeen mahaia", mahai itxuran hiru liburu lituzken produktua, euskal literaturaren benetako maila non egon litekeen erakusgarria. Baina zaila dago Atxagaren itzal luzetik askatzea: Soinujolearen semea-ren aita, soinujolea ez, ekonomista baita.