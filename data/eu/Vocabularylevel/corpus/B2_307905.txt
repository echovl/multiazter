Docutec Gutunontzia GUTUNONTZIA Zure iritzia, hobetzeko lagungarri. Zure erreklamazioak edo iradokizunak bidal ditzakezu orrialde honen bidez 1. Autonomoa naiz eta gaur, nire lana utzita, anbulatoriora joan naiz espezialistarengana. Kontsulta aurreko itxarongelan egon naiz beste askorekin batera zain ordubetez. Beste guztiak sartu eta irten ibili dira ondoko kontsultatik, baina niri ez dit inork deitu. Hori ikusita, harrerakoarengana joan naiz eta ea zer gertatzen zen galdetu diot. Nire kontsultarako ordua ordu bietarako jarrita zegoen, baina medikuak hamabietarako utzita zuen lana, ordu horretan bukatzen baitzuen. Ordua ematerakoan okerren bat egon dela esan dit. Beste egun batean joateko gaineratu eta etzirako eman dit ordua, baina niri nork ordainduko dit oker horren ondorioz galdu dudan dirua? Jasone. Aramaio 2. Haurdun nago eta ekografia bat egitera joan naiz Donostiara. Gelara sartu eta ekografiarekin hasi dira. Dena ondo zihoan medikua aurpegi arraroak jartzen hasi den arte. Berehala ospitaleratu behar nuela esan dit, monitoreko pantailan haurrari zerbait gertatzen zitzaiola ikusten ari baitzen. Izugarrizko beldurra sartu zait eta negarrez hasi naiz. Bat-batean makina soinu jasanezinak ateratzen hasi da eta kable batetik kea atera da. Arropa janzteko eta gelatik ateratzeko agindu didate. Beste ekografia-gela batera eraman naute eta han dena ondo joan da, eskerrak! Nire haurra ondo dago. Ia egunero gertatzen direla antzeko kasuak esan dit lagun batek. Materiala behar bezala ez aztertzeak pazientearen segurtasuna arriskuan jartzen duela iruditzen zait, eta ez dago horretarako eskubiderik! Beatriz. Lasarte 3. Zazpi gau jarraian egin ditut amarekin ospitaleko gelan egurrezko aulki batean eserita. Aurreneko egunetik eskatu nuen beste aulki erosoago bat ekartzeko, mesedez, han ez zegoela atseden hartzerik. Baietz, ekarriko zidatela agindu zidaten baina gaur 8. gaua egitera noa eta ez da aldaketarik egon. Hain zaila al da erosotasun pittin bat eskaintzea? Bernardo. Bilbo 4. Penizilinari alergia diot, eta hala esan nion medikuari otitisa kentzeko antibiotikoen  errezeta egiterakoan. Medikuak, lasai egoteko, berak bazekiela, eta inoiz ez zidala horrelakorik ematen erantzun zidan. Horregatik "lasai" hartu nituen berak agindutako pastillak. Lehenengo dosia hartu eta berehala aurpegia puztu eta gorputz guztia granoz bete zitzaidan. Larrialdietara joan eta segituan ospitalera joan behar nuela esan zidaten. Konortea galdu eta anbulantzian eraman ninduten. ZIUn eman nituen 3 egun, eta beste bost, 2. solairuko gela batean. Bizirik nago eta horrek indarra ematen dit, baina ez nago lasai, ez baitakit zein ondorio izango dituen gertatutakoak nire osasunean hemendik aurrera. Gainera, medikuak bere arduragabekeria ordaindu behar duelakoan nago. Imanol. Gernika Zure kontsultak edo iradokizunak laster jasoko du erantzuna, mila esker