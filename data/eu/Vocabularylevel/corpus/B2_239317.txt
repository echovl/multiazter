Docutec Elikadura eta inmigrazioa Eurostat-ek egin berri duen txostenaren arabera, Espainia da 2003 urtean etorkin gehien jaso dituen Europako Batasuneko estatua. Egun ia 2,7 milioi pertsona atzerritar bizi dira Espainian, hots, 1998an baino lau aldiz gehiago. Leku askotatik iritsi diren arren, Maroko, Ekuador, Kolonbia, Errumania eta Txinakoak dira ugarienak. Migrazio horiek beraiekin daukaten aberaste eta mestizaia ez da alderdi sozial edo kulturalera bakarrik mugatzen: gastronomian ere ateak zabaltzen zaizkio orain arte ezezagun izan diren zapore, usain eta bestelako onurei. Elikadura alorreko ohiturak eta osasuna Etorkin horiek jatorrizko herrialdeetan kontsumitzen dituzten elikagaien azterketa eginez gero, beren dieta eredu gomendagarritik gertu dabiltzala konturatuko gara: karbohidrato konplexuak oinarri dituzten elikagaiak: arroza, patata eta juka bezalako tuberkuluak eta artozko opilak Amerika Erdialde eta Hegoaldean; kus-kusa, arroza eta arto txikia Afrikan; arroza eta soia Asia Hego-Ekialdeko herrialdeetan. Sasoian sasoiko barazki eta frutez bizi dira, batez ere, eta otorduaren zati txiki bat animali proteinek osatzen dute. Saltsak barazkiekin moldatzen dira eta proteina ugariko landarezko elikagaiak elkarren artean konbinatzen dira (arroza eta frijola —indaba— Amerikan, arroza eta kakahuetea Afrikan, arroza eta soia Asian). Labore eta lekaleak nahastuz gero, animaliazko elikagaien (arraina, haragia, arrautza) antzeko oreka proteinikoa duten jakiak lortzen dira, funtsezko aminoazidoen konbinazioa egoki-egokia osatzen baita horrela. Nolanahi ere, herritar berri horiek ere, Espainiako portaera eta elikatzeko ohituren eragina pairatzen ari dira. Dena den, ez dute jakiten Europako herrialde berriko jaki tipikoak prestatzen, ez dute izaten herrialde berriko osagaiak elkarrekin konbinatzeko eskarmenturik eta pertsonaren egoera ekonomikoak ere eragin kaltegarri hori arindu egiten du. Horregatik guztiagatik, batetik, aurretiaz kuzinaturiko jangaiak erostera jo behar izaten dute maiz, horrelako jakiak merkeago ere gerta dakizkiekeelako eta, bestetik, gozokiak, freskagarriak eta bestelako produktu azukredunak erraz eskuratu ahal izaten dituzte Espainian, jatorrizko herrialdeetan ez bezala. Alderdi horiek guztiek eragina izan dezakete epe ertain eta luzera etorkinen nutrizioaren egoeran, aspaldi honetan espainiar populazioarekin gertatzen ari den legez; ondorioz, gaitz kardiobaskularrak, gizentasuna, diabetesa, idorreria eta antzeko gaixotasunak sarriago nozitzen dituzte. Beste kulturetako elikagaiak Orain arte exotikotzat jo izan ditugun elikagai batzuk Espainiako merkatuan sartzen ari dira eta, hemendik urte batzuetara, hamaika errezeta daudenez eta formula horiek eskarmentudunak direnez, eguneroko dietako osagai bihurtuko dira, "beste kulturetako" produktu askorekin jazo izan den bezala; hortxe ditugu, adibidez, patata eta tomatea, Espainiako ortuetan duela ehunka urte landutakoak, edo anana eta kiwia, berriagoak. Erdialdeko eta Hego Amerikakoak Erdialde eta Hego Amerikako eguneroko dietan ezinbestekoak diren elikagaiak geroz eta aiseago agertzen dira merkatu espainiarrean, hala nola, juka, mandioka, banana arra, etab., eta fruta tropikal asko: aguakatea, mangoa, papaia, kokoa edota bananatxoak. Asiakoak Asiar merkatuan ohikoak izaki, Espainiako elikaduran txertatzen ari dira hamaika fruta (rambutana, litxia, pitahaia, mangostana, kumkwat edo laranja txinatarra...); horietako asko Amerika eta Afrikako herrialde tropikaletan ere egiten dira; ongailu edo gozagarriak: currya, soia eta soiaren eratorriak (tamaria, misoa, tofua...). Ipar Afrikakoak Kus-kusa berez gari semola da, eta kultura musulmaneko jaki tipiko bat izendatzeko erabili da: bertan sartzen dira, batez ere, semola hori barazkiak eta guzti egosita, garbantzu edota beste eltzekariren bat, salda eta arkume edo oilaskoa. Osagaiak banan-banan zerbitzatzen dira. Konparaziorik egin nahi izanez gero, betiko eltzekariaren kidea dela esan dezakegu, osagaiei eta aurkezteko moduari dagokienez; kus-kusa zopa osatzeko orea litzateke eta gainerako jangaiak hemengo eltzekariak berezkoak dituenen antzekoak dira. Europa Ekialdekoak Turkiatik etorri zaizkigun kebab izenekoak arkume edo oilasko haragi-zerrendak dira, eta, behar bezala erre ondoren, pita izeneko ogi berezian zerbitzatzen da, Turkiako saltsa eta barazkiez lagundurik. Horrelakoak asko kontsumitzen dira Europa Ekialdean nahiz herrialde arabiarretan ere, eta Espainian jaki azkar bilakatu dira.    