Docutec Jo dezagun, bada Lanpostu berean, erantzukizun-maila berberarekin, %30 gutxiago ordainduko zaizu zuri, irakurle emakumea. Gizona bada, ordea, zure lanpostu horretan bertan diharduena, auskalo zein arrazoirengatik, plus bat jasoko du hilaren bukaeran. PILI KALTZADA Jo dezagun, irakurle, emakumea zarela eta, gainera, inoren kontuko langilea. Jo dezagun, bada, uztartu egin behar dituzula hango eta hemengo lanak, etxe barrukoak eta etxetik kanpokoak. Jo dezagun, beraz, egunaren bukaeran ohartu zarela bizirik atera ahal izateko ahalegin guztiak egin dituzula eta, gainera, ongi atera dela eguneko erronka. Bejondeizula. Esandakoa zure eguneroko bizimoduaren ispilua dela uste baduzu,ez zaizu gustatuko hemen azalduko dizudana. Izan ere, emakumea eta lana ezkondu ezin daitezkeen elementuak direla esan digute berriro ere ikerketa burutsuek. Espainiako datuak ezagutu ditut egun hauetan, eta (salbuespenak salbuespen) fidatzeko modukoak iruditu zaizkit. Lanpostu berean, erantzukizun-maila berberarekin, %30 gutxiago ordainduko zaizu zuri, irakurle emakumea. Gizona bada, ordea, zure lanpostu horretan bertan diharduena, auskalo zein arrazoirengatik, plus bat jasoko du hilaren bukaeran. Kopurua gora-behera, ez da hau kontu berria. Nolanahi ere, ongi datoz datuok berdintasunaren bidean zenbat pausu egiten ari garen jakiteko, diskriminazioa zenbakietan islatu daitekeen tamainan, bederen. Oraintsu argitaratu den ikerketarako aztertu diren enpresetan, nabarmena izan da emaitza hori, eta areago doa emakumeen marjinazioa, etxetik kanpoko eta barruko lanak uztartzeko onartuta dauden neurri zehatzak ez direlako aplikatzen ari, ikerketak dioskunez. Hamar enpresetatik hemezortzi baino ez dira lanok bateragarri egiteko bidean aurrera egiten ari. Ez dago ordutegia negoziatzerik, etxetik hurbileko lanpostuetara aldatzeko eskaerarik, amatasun-baimen luzeagoak eskatzerik, eta abar luze bezain mingarria. Aurreratu eta modernotzat ditugu gure gizarteak. Ondasunak pilatzen ditugu, baina solidaritate eta berdintasunerako printzipioak berez etorriko direla uste izaten dugu. Ustea, ohi bezala, erdi ustel. Jo dezagun, bada, honetaz guztiaz jakitun zinela eta inoiz ahalegindu zarela honi aurre egiten. Hala bada, ez zaizu batere gustatuko ondorengo hau: alferrik ari gara nor bere buruarekin borrokan, arazoa bezalaxe, konponbidea gure esku txiki eta indargabeetatik kanpo baitago. Gizartean bertan, hain zuzen. Arazo-iturria, izan ere, konponbide bakarra baita.