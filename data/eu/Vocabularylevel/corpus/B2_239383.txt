Docutec Artistarik gustukoen klonak Bezeroak artistarik gustukoen arabera itxuraldatzen ditu Txinako erietxe batek. Kirurgia ez ezik, aurpegia makillatzeko teknikak eta imitatu nahi den pertsonaren janzkera eta orrazkera lortzeko programak ere eskaintzen dituzte. Kirurgia ez ezik, aurpegia makillatzeko teknikak eta imitatu nahi den pertsonaren janzkera eta orrazkera lortzeko programak ere eskaintzen dituzte. Are gehiago, entrenamendu egokiarekin %100ean ziurtatzen dute "klonazioa".   Kirurgia plastikoan aditua den Shanghaiko ospitale batek (Txina) bezeroei euren artistarik gustukoenen antza izateko aukera eskaintzen die. Baina "klonazioa" ezinezkoa izango da bezeroaren eta artistaren aurpegiek inolako antzik ez badute. Hori bai, maiteen duen pertsonaiarekin %30eko antza daukan edonork ebakuntza eska dezake. Horren ostean, %80ko antzekotasuna izango duela ziurtatzen du ospitaleak. Erietxeak, kirurgia ez ezik, aurpegia makillatzeko eta imitatu nahi den pertsonaiaren janzkera eta orrazkera bera lortzeko programak ere eskaintzen ditu. Are gehiago, entrenamendu egokiarekin, %100ean ziurtatzen du "klonazioa", bertoko komunikabideen arabera. Zerbitzua ezagutzera emateko, Kinway ospitaleak apirilaren amaieran hiru edo lau hautagai hartuko ditu, eta tratamendua ordainduko die. Horrela, bada, itxura, "potentzial kirurgiko" eta antzezteko, abesteko eta ibiltokian aurrera-atzera ibiltzeko gaitasunaren arabera aukeratuko dituzte. Irabazleak "markaren enbaxadore" bilakatuko dira. Jende ederraren itxura hobetzea eta horiek egiazko izar bihurtzea da helburua. Kirurgia estetikoa eta makillajea oso garrantzitsuak bilakatu dira Txinan, eta, askotan, lana edota bikotea topatzeko erabiltzen dituzte, nahiz eta orain dela 20 urte txinatarrek makillajea gorrotatzen zuten, bizio burgestzat jotzen zutelako.