Docutec Giltzurruneko proba funtzionalak Giltzurruneko gaixotasunen bat dagoen ala ez jakiteko, beharrezkoa da proba diagnostiko batzuk egitea, pazientearen historia klinikoa eta miaketa fisikoa egiteaz gain. Oso-oso arraroa da, ezinezkoa ia esango nuke, giltzurruneko patologia egotea modu batera edo bestera gernu-analisi sinple batean islatu gabe. Horregatik, azterketa horixe da beste edozein proba diagnostikoren aurretik egin beharrekoa. Zer da gernu-analisia? Gernu-analisi bat ondo egiteko, pixa modu egokian jaso behar da, eta horretarako onena goizean egindako lehen gernua da. Pixa jaso ondoren laborategira eraman eta ahalik eta lasterren analizatu behar da. Eta analisi horretan ondorengo parametroak aztertzen dira: a) Dentsitatea. Likido baten bolumenaren eta pisuaren arteko proportzioa. Giltzurrunak gorputzaren hidratazio-maila egokia mantentzeko, ur-edukia erregulatzen du gernu-bolumenaren bidez. Pertsonak asko edan badu, pixa ugaria eta diluitua izango da, dentsitate baxukoa. b) Gernuaren pH-a. Pixak pH azidoa izan behar du, alegia 6,0 balioa baino beheragokoa. c) Proteinuria / albuminuria. Bi hitz horiek gernuan proteinak daudela adierazten dute. Eta gernu-analisi sinple batean proteinak agertzeak arazo nefrologikoren baten susmoa emango digu. Gernuan proteinak antzemateko metodorik erabiliena tetrabromofenol-urdinez blaitutako zerrenda erreaktiboak dira, albuminaren aurrean kolorez aldatzen baitute. Prozedura hori oso sentikorra da, 10mg/dl arteko kontzentrazioak antzematen baititu, baina ez du paraproteinarik detektatzen. Zerrendak baino zehatzagoak, baina baita konplexuagoak eta garestiagoak ere, dira turbidimetriako metodoak: hauek era guztietako proteinak antzematen dituzte, eta ezinbestekoak dira gernuan dauden proteinen kopurua zehatz-mehatz kuantifikatzeko. d) Jalkina. Jalkinaren (edo sedimentuaren) azterketa "freskoan" egin behar da ezinbestez. Teknika diferenteak erabiliz egin daiteke (tindaketarekin edo gabe, birrefringentziarekin edo gabe), eta normalean elementu hauek aztertzen dira: * Zilindroak. Giltzurruneko tubuluetan normalean sortzen den proteina, berez esanahi patologiko berezirik gabea, tubuluen beraien barruan koagulatzen denean, zilindroak sortzen dira. Zilindroek tubulu horien barruan dagoena ere harrapatzen dute, eta horrek nefronaren —giltzurruneko unitate funtzionalaren— patologiaren argazki egokia ematen digu. Zilindroak nolakoak diren kontu, halakoa izango da patologia: hialinoek, hialinogranulosoek zein granulosoek ez dute esanahi patologikorik; zilindro hematikoek glomeruluko patologia adierazten dute, zilindro leukozitarioek tubuluko inflamazioa, etab. * Hematiak. Eremuko 1-3 globulu gorri, zifra normaltzat jo daiteke. Zifra horretatik gora patologikoa izan daiteke. Aparte utzi behar dira hilekoarekin dagoen emakumearen kasua edo duela gutxi zundatua izan den gernu-maskuriaren kasuak, horietan hematiak ez baitira gaixotasunaren adierazle. * Leukozitoak. Normala da eremuko 3 leukozito arte agertzea. Hortik gora pixan leukozitoak agertzeak inflamazioa adierazten du, eta sarritan giltzurruneko edo gernubideetako infekzio bakterianoa. Nola detektatzen da giltzurruneko funtzioaren alterazioa? Giltzurrunak hainbat funtzio betetzen ditu: arazketa, erregulazioa, hormonen jarioa, etab. Normalean, eguneroko praktika klinikoan medikuari interesatzen zaiona giltzurrunean egiten den depurazioa edo arazketa da, eta hori neurtzeko glomeruluetan egindako iragazketa aztertzen da (iragazketa glomerularra esaten zaiona) Pentsatu izan da urea bezalako substantzia batzuek odolean duten kopuruak iragazketa glomerularraren erasan maila adierazi ahal izango zuketela. Baina uremia (odoleko urearen maila) ez dago kanporatzen denaren mende bakarrik, baita dietan ahoratutako proteinetatik gorputzean bertan sortzen den urearen mende ere. Horregatik beste substantzia bat aukeratu zen iragazketaren adierazle bezala, kreatininaren balioa odolean hain zuzen ere. Behar-beharrezkoa da argitzea (ingelesez clearance) zer den jakitea. Denbora-unitate jakin batean organo batean barrena pasatzen den bitartean substantzia batetik garbitu edo araztu den odol-bolumena adierazten du kontzeptu horrek. Hain zabala eta lausoa den definizio hori zehaztu egiten da praktika klinikoan, eta kreatininaren argitzea erabiltzen da paziente baten giltzurrunetako iragazketa glomerularra neurtzeko, determinazioa erabat zehatza ez izan arren, kreatinina kopuru txiki bat giltzurrun-tubuluetan jariatua izaten baita. Horrela, giltzurruneko funtzioak normal samar dabiltzan bitartean, iragazketa glomerularraren eta kreatinina-argitzearen arteko aldea minimoa da. Baina giltzurruneko funtzioak behera egiten duenean, tubuluek kanporatutako kreatinina kopuruak gora egingo du. Alde hori garrantzitsua izan daiteke pertsona batek bere giltzurrun-funtzioa oso gutxitua daukanean, kasu horretan 10 ml/min-ko argitze erreal batek (argitze normala 100 ml/min-koa izaten da) 15 ml/min-ko kreatinina-argitzea esan nahi bahitu. Eta azken zifra horrek pazientearen giltzurruneko funtzioa benetan dena baino hobea dela pentsaraz diezaioke medikuari. Kreatininaren argitzea kalkulatzeko odoleko analisi bat eta gernuko beste bat egin behar dira, analisi bietan kreatininaren zifrak neurtzeko. Bestetik, paziente horren 24 orduko gernu-bolumen totala ere jakin beharra dago. Azkenik, kreatininaren odoleko eta gernuko zifrak baliatuz, formula matematiko baten bidez kalkula daiteke zenbateraino garbitu den odola, hau da zenbatean "argitu" den kreatinina. Beste ikerketa morfologiko batzuk Gernuko analisia da giltzurruneko edozein gaitzen susmoa izanez gero, medikuak aginduko duen aurreneko proba, kasurik gehienetan diagnostikoa bideratu eta sarritan zehazteko nahikoa izango dena. Baina zenbait kasutan bestelako azterketa batzuk ere egitea komeni izaten da: - Ikerketa isotopikoak (gammagrafia, errenograma) - Giltzurruneko ekografia - Teknika erradiologikoak (urografia, eskanerrak, erresonantziak) - Giltzurruneko biopsia Jabier Agirre, UZEI