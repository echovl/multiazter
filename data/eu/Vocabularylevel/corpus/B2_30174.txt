Docutec Erne ibili uretan! Aurtengo udan, bost lagun ito dira dagoeneko Euskal Herriko erreketan, aintziretan eta hondartzetan. Ezbehar gehien gertatzen diren lekuak hondartza irekiak dira, itsas-lasterren indarra dela-eta. Ura gozamen iturri da udako oporretan, bai eta istripu larrien eragile ere. Aurtengo udan, bost lagun ito dira dagoeneko Euskal Herriko erreketan, aintziretan eta hondartzetan. Adituek nabarmentzen dute arriskutsua dela uretan bakarrik sartzea, eta arrokak dauden inguruetan bainatzea. Ezbehar gehien gertatzen diren lekuak hondartza irekiak dira, itsas-lasterren indarra dela-eta. Sasoi honetan, errekak, aintzirak eta hondartzak jendez betetzen dira, eta uraren freskotasunean murgiltzen dira batzuk, beroari aurre egin edo uraz gozatzeko. Dena den, toki horietan guztietan istripuak gerta daitezke. Euskadiko Gurutze Gorriko ordezkari Andoni de Saratxok azaldu du ezbeharren arrazoiak anitzak direla. Hasteko, laguntza zerbitzuek ohartarazi egiten dute, uretan sartu aurretik, korronteak nondik nora doazen jakin behar dutela bainulariek, are gehiago, inguruan arrokak badaude. Errekek, aintzirek eta hondartzek berez dituzten arriskuak larritu egiten dira bainua bakarrik hartzea erabakitzen bada: «Bainularia ez da inoiz bakarrik joan behar, nahiz eta korronteak behar bezala ezagutu. Zerbait gertatzen bada, ez du laguntzarik izango». Horren adibidetzat hartu du aurreko aste buruan Oria ibaian hildako gizona. Era berean, arriskutsua da arroka artean ibiltzea. Ohikoa da eskuoihala bertan jartzea, harriak ematen duen freskotasunagatik. Eremu horietan eroriko larriak izaten dira, ordea, hainbatek ez duelako oinetako egokirik erabiltzen. Gurutze Gorriko ordezkariak ohartarazi duenez, arroka inguruko uretan «onil efektua gertatzen da; hau da, korronteak bainularia errekaren hondora bultzatzen du indar handiz» Erreketan, aintziretan eta hondartzetan ezbeharrak eragin ditzakeen beste faktore bat lastairatxoak edo koltxonetak erabiltzea da. Ontzi txiki hauek erraz iraultzen dira eta, horregatik, Andoni de Saratxoren hitzetan, «salbajantzia beharrezkoa da beti» kasu horietan. Halaber, motordun ontziek istripuak eragin ohi dituzte, batez ere, berentzat prestatutako guneetatik atera eta bainulariak kolpatzerakoan. Erreketan, gainera, piraguek eragindako istripuak gertatu izan dira, noizean behin. Piragua gidatzen duena, sarritan, ez da ohartzen bainularia aurrean duela, eta istripuak jazotzen dira. Horregatik arreta eskatzen zaie bi aldeei. Larrialdien beste arrazoi nagusietako bat digestio-etendurak dira. Adituek nabarmentzen dute, jatordu oparoen ostean, gorputzak hiru ordu inguru behar dituela digestioa osatzeko. Hori gertatu bitartean ez da batere gomendagarria bainurik hartzea. Izan ere, gorputzaren barruko tenperatura aldaketa handiek istripu larriak sortzen dituzte. Eguzkia denbora luzez hartzerakoan edo jatordu oparoak egiterakoan, gorputzaren tenperatura altua da eta, uretara sartzerakoan, berriz, jaitsi egiten da. Hori dela-eta, uretara apurka-apurka sartu beharra dago, eta ez bat-batean, gorputzeko tenperatura poliki-poliki jaisteko. Ezusteko ezatseginak gertatzen dira bainulariak kostaldetik gehiegi urruntzerakoan ere. Kasu horietan, pertsonak ez du indar nahikorik itsasertzera itzultzeko, eta urduri jartzen da. «Urduri jartzeak hondoratzeko aukerak handitzen ditu». Azkenik, sorosleek erreketan, aintziretan eta hondartzetan tratatzen dituzten osasun arazorik ohikoenak azaleko erredurak eta ebakiak dira. Hori guztia kontuan izanda, laguntza zerbitzuetako ordezkariek arretaz bainatzea beharrezkotzat jotzen dute, are gehiago, haurrak tartean direnean. Era berean, gogorarazi dute igeri egiten ez dakitenek ezin dutela erreketako, aintziretako edo hondartzetako ur sakonetan gozatu, beren biziak eta ingurukoenak arriskuan jartzen baitituzte. Euskal Herriko gunerik beltzenak hondartza irekiak dira, erresakak eta itsas-lasterrek indar handiagoa dutelako. Aintziretan ezbehar dezente jazotzen dira. Izan ere, bertako hainbat sorosleren iritziz, bainulari batzuk «errespetu txikiagoa diote aintzirari itsasoari baino, eta arduragabekeriaz jokatzen dute». Hala ere, arreta jartzera behartzen gaituzte aintziretako lokatzak, algek, haize gogorrek eta tenperaturen aldaketa handiek . Jendearen artean, "barreina" izeneko ur-landarea izaten da mintzagai, itotze asko eragin dituelakoan. Baina sorosleek ez dute uste halako landarea dagoenik Euskal Herriko aintziretan. Bizkaia eta Gipuzkoa osoko hondartzetan sorospen zerbitzuak daude, bai eta hainbat aintziratan ere. Erreka gehienetan, ordea, ez dago halako zerbitzurik, eta gabezia horrek larrialdiak gaiztotzen ditu. Aurten, guztira, bost lagun hil dira Arabako, Bizkaiko eta Gipuzkoako hondartzetan, aintziretan eta erreketan. Deban, adineko pertsona bat hil zen, arroka inguruetan bakarrik bainatzen ari zela, eta aurreko aste buruan Ordiziako eta Legazpiko bi lagun Landako urtegian ito ziren. Gurutze Gorriko sorosleen hitzetan, hiru arrazoirengatik gertatu zen istripua: bietako batek ez zekielako igeri egiten, ur sakonetarako egokia ez zen txalupa puzgarri txiki batean zeudelako, eta sorosleek zaintzen ez zuten zona batean zeudelako. Egun berean, bakarrik zegoen gizon bat ito zen Oria ibaian, Tolosa parean. Arropak ibai ertzean utziak zituen hildakoak. Suhiltzaileek atera behar izan zuten gorpua ibaitik. Biharamunean, 70 urteko emakume bat hil zen Kontxako badian. Badirudi osasun arazoren bat izan zuela, itsasertzean zegoela. Andoni de Saratxo Gurutze Gorriko eledunari galdetu diogunean ea zer egin behar dugun istripu bat ikusterakoan, ondoko hauxe erantzun digu: «Lehenbizi, zer ez dugun egin behar jakin behar dugu. Lehen laguntzak ez badakizkigu, ez diogu ezer egin behar itotzen ari denari , egoera okertu dezakegu-eta». Bere hitzetan, lehengo aste bukaeran, Landako urtegiko ezbeharrean, horixe gertatu zen: «Uretara erori zen pertsonak ez zekien igeri egiten. Berarekin zegoen lagunak bazekien eta laguntzen saiatu zen baina, azkenean, biak hil ziren itota». Horregatik, adituek azaltzen dute larrialdi baten aurrean PAS («Proteger, Avisar y Socorrer») deituriko jokabidea jarraitu beharra dagoela, baldin eta lehen laguntzak menperatzen baditugu. Ez badakizkigu, larrialdian dagoena babestera eta laguntza eskatzera mugatu beharko dugu geure burua. Inguruan sorosle zerbitzurik egon ezean, telefono bidez laguntza eskatuko dugu, hain zuzen, 112 telefono zenbakira deituz. Gurutze Gorriak larrialdietan eman beharreko lehen laguntzen inguruko ikastaroak antolatzen ditu urtero-urtero. Ikastaro horietan izena eman nahi duen orok Gurutze Gorrira deitzea baino ez du. € Gorputzak, gutxienez, hiru ordu behar ditu digestioa egiteko Digestio-etendura udan maiz gertatzen den osasun arazoa da. Jatordu oparoak egin eta eguzkitan denbora luzea eman ostean, gorputzaren azaleko tenperatura oso altua da; itsasoko, aintzirako, errekako edo igerilekuko ura, ordea, askoz hotzago egon ohi da. Horregatik, uretan sartzen garenean, gure gorputzeko hozberoa nabarmen jaisten da. Jaitsiera hori handiegia bada, digestio-etendura izateko arrisku larrian izango gara. Dena den, beste bi kasuotan ere gerta dakiguke etendura: gure burua uretara bat-batean botatzerakoan, eta jaki hotz bat jaterakoan. Digestio-etenduraren sintomak eguna hondartzan edo igerilekuan igaro ondoren agertu ohi dira. Nagusiak goragalea eta botaka egitea dira. Dena den, sintoma horiek janondo gaizto arrunt batenak ere izan daitezke. Adituek azaltzen dutenez, digestio-etendura larria bada, pertsona zurbil, izerditan eta zorabiatuta dago, eta konortea gal dezake. Egoera horretan daudenek bihotzekoa izateko arriskua dute. Halako larrialdi bat ikusten badugu, egin behar dugun lehenbiziko gauza laguntza zerbitzuei deitzea da, eta etendura izaten ari den laguna uretatik ahalik eta lasterren atera. Oso lagungarria izaten da osasun arazoa duenari bekoki-okotz mugimendua eragitea, arnasbideak zabaltzen baititu. Hala ere, lehen laguntzak ez badakizkigu, hobe dugu halako mugimendurik ez egitea eta laguntza zerbitzuei itxarotea. Horrez gain, udako beroan jaki hotzek nabarmen freskatzen gaituzte, baina digestio-etendurak eragin ditzakete, batik bat, ariketa fisikoa egin eta gero. Hori guztia kontuan izanik, haurrei irakatsi behar zaie jatorduen ostean astia hartu behar dutela beren gorputzek digestioa egin dezaten. Tarte hori hiru ordu ingurukoa izan behar da. Era berean, digestioa ondo egitea bezain garrantzitsua da uretan bat-batean ez sartzea, gorputzeko hozberoa eror ez dadin. Beraz, beharrezkoa da uretan apurka sartzea, gure gorputza ohitzeko. Oso garrantzitsua da hiruzpalau arau horiek betetzea, uretan gozatu ahal izateko.  