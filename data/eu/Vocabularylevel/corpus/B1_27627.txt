Docutec Epidurala, lasaigarriak eta Raphael Eritetxean izandako ebaketa baten inguran izandako esperientzia kontatzen du artikulu labur honek. KOLDO ALMANDOZ Asteartean ebaketa egin zidaten eskuineko hankan. Eguerdian sartu nintzen ospitalera, baina arratsaldeko sei eta erdiak arte egon behar izan nuen bata berde erridikuluaz jantzita. Galtzontziloak ez nituen kendu. Egoera larrienetan ere duintasun minimoari eutsi beharra dagoelako. Ohean sartu, operazio gelara jaitsi eta epidurala jarri zidaten. Ez nuen minik sentitu. Aitortu behar dut, aurretik, lasaigarriz belarrietaraino dopatzeko eskatu niela. Operazio gelara irrati txiki bat eramaten utzi zidaten. Eta zirujauak nire hanka anestesiatua bisturiaz irekitzen zuen bitartean, nik israeldarren tankeen hotsa entzuten nuen. Bi orduko interbentzioa, drogei esker, amets lainoen artean pasatu nuen. Ez dut bestelako gauza gehiegirik oroitzen. Eskuin hankan dudan tatuajea desitxuratu aurretik nahiago nuela ezkerrekoa moztea, ostiralean Raphaelen kontzertura joateko osatuta egon nahi nuela eta gisa horretako lelokeriak. Hurrengo egunean, ospitaletik atera nintzenean zera esan zidan doktoreak. —Agur, Koldo. Oso ondo pasatu dugu zurekin. Eta hitz horiek entzun nituen unean, neure burua operazio gelara itzuli eta neure burua erizainez inguratuta eta Raphael-en Como yo te amo kantatzen oroitu nuen. Bihar ospitalera itzuli behar dut medikuak hankaren egoera azter dezan. Eta lotsa sentitzen dut. Urkizu doktorea eta erizainak epidural eta lasaigarririk gabe ez naizela batere graziosoa konturatuko direlako. A, eta amaitu baino lehen: Raphaelen kontzertua... ahaztezina.  