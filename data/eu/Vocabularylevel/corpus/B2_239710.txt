Docutec Dakidana eta ez dakidana Itoizko urtegitik hurbil bizi da, eta, ondorioz, kritikatu egiten du: "ezin dut gehiago erantsi, neurrigabeko hotzikara sentitzen ari bainaiz". Badakit urtegitik hurbilago bizi direnek lurrikara anitz sentitu dituztela. Hala ere, komunikabideetan ez dugu horren berri askorik ikusi, nahiz eta lurrikara batzuk indartsuak izan; bai, ordea, Murtziako lurrikaren berriak. Badakit Agoitzen lurraren barruko zaratak entzuten direla. Badakit ezkerreko mendi-hegala zentimetroren bat mugitu dela. Badakit Italiako herri batek izugarrizko hondamendia (ehunka hildako) jasan zuela baita hango ezaugarri geomorfologikoak Itoizkoak bezalakoak direla ere. Badakit mehatxua etxetik 25 kilometrora ez balego bezala bizitzera behartuta nagoela. Badakit presa hautsiz gero, bakarrik 20 minututan ura Ilunberrira ailegatuko litzatekeela. Badakit urtegitik beherantz bizi garen pertsonen bizitza ez dutela serio hartzen. Zergatik erran dut hau? Ez dakidalako zergatik segurtasun eta larrialdietarako planak ez diren ezinbesteko baldintzak urtegia eraiki ahal izateko. Ez dakit oraindik bi plan hauek ez onartzeko eta biztanle kaltetuei ez jakinarazteko zergatia. Ez dakit haustura gertatzen bada edo, Italian gertatu zen bezala, presaren gainetik urak salto egiten badu, nola ohartaraziko diguten. Ez dakit zahar-etxeko adinekoak, institutuko nerabeak edo ikastolako eta eskolako txikiak nola aterako diren; hitz batean, Ilunberritik nola aterako garen; erabilgarri geldituko zaigun irteera bakarrean (Judas Bentak errepidea) 3 minututan auto-ilara handiak sortuko liratekeelako. Haranera begiratuko nuke eta ura hurbiltzen ikusiko nuke, lur eta lagun maiteak irentsi ostean; eta, hor, kotxeak mugitu ezinik. Badakit dauden arrisku eta gertatzen ari diren gauzei buruzko azalpenak ematen ez dituztenak erruki eta begirune gutxiko pertsonak direla. Badakit Nafarroako eta Madrilgo agintariak boteretsuak direla. Horregatik, botere hori erabili beharko lukete biztanleekiko errespetu handia erakutsiz. Gutxi gara eskualde honetan Nafarroa guztiarekin konparatuz, baina guk argudiorik baliozkoena dugu: gure bizitzaren defentsa. Badakit urtegiari ezetz errateagatik elkartasun gabeko deitzen digutela; haien helburua omen da elkartasunez ura banatzea. Baina badakit ere, inongo ministroa, Nafarroako presidentea eta gai honetan nahasturik diren Administrazioko goi-mailako karguak ez direla elkartasunez hurbiltzen gure kausara, hau da, gure bizitzara. Ezin dut gehiagorik erantsi, neurrigabeko hotzikara sentitzen ari bainaiz.      