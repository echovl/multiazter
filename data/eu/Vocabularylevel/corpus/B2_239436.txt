Docutec Utopiaz Ez da euskaraz irakurtzen, edo gutti irakurtzen da, jendeak nahiago duelako irakurri The Da Vinci Code, geurean egiten den edozein literatura lan baino. Apirileko Habe aldizkarian elkarrizketa interesgarri bat egiten dio Ibon Egañak Iñaki Aldekoari, honen Historia de la literatura vasca liburu argitaratu berria hizpide harturik. Ezkor sumatzen dut elkarrizketatua literaturaz eta, bereziki, euskal literaturaz diharduenean. Edota eraiki dugun gizarte-moduaz. Neu bat nator esaten duen guztiarekin. Globalizazioak menderatu gaitu, merkatuaren lege zikoitzek, eta erabat galdu da heziketa humanistikoa. Literatura ez ezik, utopia da krisian dagoena. Utopiak arrastoa, norabidea, helmuga zedarritzen ditu; ametsek eta indarrek nora jo badakite, eta ilusioaren sugarra pizturik mantentzen da. Zer gertatzen da, baina, utopia hiltzen denean? Desorientazio erabatekoa nagusitzen dela nonahi, galdu egiten direla giza balio guztiak, eta dena merkantilismo amerikano basatienaren atzaparretan erortzen dela, eta arrakasta bihurtzen dela gizartearen txanpon nagusi. Hau guztia, mundu osoaren bueltan gertatzen da, eta geu, geure literatura, sare berean harrapatuta dago. Ez da euskaraz irakurtzen, edo gutti irakurtzen da, jendeak nahiago duelako irakurri The Da Vinci Code, geurean egiten den edozein literatura lan baino. Nik askotan esan dut idazleen eta irakurleen arteko aldea gero eta handiagoa dela; Iñakik dio editoreak, agenteak, balio komertzialak... sartu direla tartean, eta horrek harremana hoztu duela. Ados nago horretan ere, baina uste dut geurean bitartekariek ez dutela horrenbesteko eraginik, eta euskal idazle askok oraindik literatura askatasun-eremu gisa sentitzen dutela, eta nahi dutena idazten dutela, merkatuaren inposaketa ororen gainetik. Akaso, horregatik (ere) irakurtzen da hain euskal literatura gutti.