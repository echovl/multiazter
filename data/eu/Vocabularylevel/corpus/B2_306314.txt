Docutec Gure haurtxoak xaboia jan du   Etxeko istripuak oso arriskutsuak dira, uste baino arriskutsuagoak. Haurrek sufritzen dituzte istripu horiek, gehienetan helduen ardura faltagatik. Mahai gainean ahaztuta utzitako pastillek, irakiten ari den urak, bihurkinak (destornilladoreak) edo bestelako erremintek, poliomielitisak edo tuberkulosiak baino haur gehiago zauritu edo hil dituzte. Espainian, 0tik 14 urte bitarteko 100.000 haurretik 9,81ek aisialdian aurkitzen dute heriotza etxeko istripuetan. 1986ko irailetik 1988ko otsaila bitartean 32.722 istripu gertatu ziren: 19.949 mutiko (% 60,9) eta 12.773 neska (% 39,1). Istripu-klaseak: 16.174 (% 49,4) eroriko; 7.791 (% 23,8) kolpe; 3.025 (% 9,2) ebaki, urratu, atximur, etab.; 1.911 (% 5,8) itoaldi edo arnas istripu; 1.813 (% 5,5) neke edo esfortzu fisikoak eragindakoak; 883 (% 2,6) pozoidura; 641 (% 1,8) erradiazio, leherketa eta erreduren ondoriozkoak. Europako Komunitateko datuak ere beldurgarriak dira. Urtean etxean gertatutako istripuetan 30.000 pertsonak galtzen du bizia eta horietatik 9.000 haurrak dira. Zaurituak, berriz, 40 milioi dira. Estatistikak bukatzeko, esan behar da istripu guztien % 75 etxean gertatzen direla. Baina azpimarra dezagun ondorengo datu hau: istripuen % 80 saihestu daitezke. AEBetan, adibidez, botika-potoetan segurtasun-neurriak jarri beharra ezarri zuten. Ondorioz, intoxikazio bidezko heriotzak % 63 eta % 72 bitartean gutxitu ziren. Zenbait psikologo eta soziologok sarritan aztertu dute arazo hau. Istripu bakoitzaren inguruan, zauritutako haur bat, objektu bat, senitarteko bat, heziketa-modu bat, ohitura batzuk... egongo dira. Jakin badakite espezialista hauek badirela zenbait faktore oso erabakigarriak.