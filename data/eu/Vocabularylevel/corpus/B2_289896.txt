Docutec Flotagailua Kolpe militarkotearen urteurrena iristen zen aldiro, kazetariren baten deiaren zain egoten nintzen, Tejerok kongresua hartu zuenean ni non nengoen kontatzeko irrikaz. Atzo ere ez baitzidan inork deitu, esklusiban kontatzera noa hogeita bost urtez ezkutatuta eduki dudan nire egia. Munduan asko lez, ni ere telebista ikusten ari nintzen. Bat-batean, programa eten eta kongresuan zerbait gertatzen ari zela abisatu zuten. Korrika hastea izen zen nire lehendabiziko erreakzioa, baina flotagailu baten gainean eserita bainengoen —Bereziartua doktoreak fistula tzar bat kendu zidan bi egun lehenago—, ezin nuen ihes egin, nekez eman nitzakeen-eta bi pauso. Nirea ez zen balentria bat egiteko egokierarik heroikoena, aitor dut, eta flotagailuaren gainean segitu nuen, baina ez didazue ukatuko izan zela nirea baino postura kaka-praka barregarriagorik bai kongresuan bai kongresutik kanpo. Oharrak (post scriptum) —Titulua: zalantza izan nuen zutabeari Flotagailua deitu ala Kaka-prakak. Artikuluaren zentzu zabalari begiratuz, badirudi egokiagoa dela Flotagailua, hori baita artikuluaren abiapuntua eta gag halako bat lortzeko aitzakia. Baina kaka-prakak nik zutabe honetarako asmatu dudan espresioa izaki, pena ematen zidan aurkikuntzatxo hori ez eramatea titularrera. Azkenean, zutabearen ardatzari —flotagailuarenari— eutsi diot, denok ere egun horretan flotagailuren baten premian egon baikinen. Sustantzia lehenetsi nuen, bada, momentuko kapritxoaren gainetik, baina, egia esateko, asko kostata: perlatxoren batekin topo egin orduko, sustantzia lehenestea kostatzen zaigu idazleoi. Baina pentsatu nuen: 'badakik, Andu, zenbat aukera izango duan berriro ere kaka-praka espresioa erabiltzeko?' —Idatzi nuen lehendabiziko bertsioan ez nuen Bereziartua medikua aipatzen. Gero, ordea, pentsatu nuen mediku ezagunaren konkrezio horrek —fistula eta flotagailua ere hor daude— mesede egiten ziola artikuluaren lekukotzari. —Munduan asko lez: aitona batek bere ilobei kontatzen dien batailatxo baten moduko itxura du dagoeneko Tejerorenak. —Militarkote: ez dakit inork inoiz erabili duen. —Flotagailuaren sorpresa azkena arte gordetzea zen nire asmoa, baina ez nuen asmatu (batez ere, kongresuan eta kongresutik kanpo barregarri ibili zirenak azkenerako utzi beharraren kulpaz). Halatan ere, emaitzak ez nau utzi oso deskontent (kontent nago Sarasolarekin deskontent onartzen didalako, eta ez hainbeste Xuxenekin, kontent onartzen baitit baina ez deskontent). —Gag halako bat: halako bat hori gaga saihesteagatik da: ze deklinabide traketsa duen gag hitzak!