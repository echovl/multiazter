Docutec Autoan bidaiatzeko aholkuak Autoa hartu aurretik, mekanika kontuak aztertzeaz gain, autoaren paperak nola dauden begiratzea ere komeni da Adi bidaia luzeetarako gomendioei! Autoa hartu aurretik, mekanika kontuak aztertzeaz gain, autoaren paperak nola dauden begiratzea ere komeni da Bidaia luzea hasi aurretik autoa aztertu egin behar da, bidean garela ustekaberik ez izateko. Ohiko aholkuak badira ere, sarri ez dira behar bezala betetzen. Azterketa norberak egin dezakeen arren, tailerrean ere begiratu bat ematea komeni da. Batetik, motorraren likidoak maila egokian dauden ikusi behar da: ura, frenoak, haizetako garbigailua eta olioa. Modelo berrietan 15 mila kilometrotik behin aldatu beharko da olioa, baina ibilgailu  bakoitzaren araberakoa da hori. Bestetik, gurpilak ere aztertu beharra dago, gastatuegiak egon ez daitezen. Gurpil osoan marrazkiak uniformea izan behar du, eta daraman presioa ere, egokia. Eraman beharreko zamaren arabera, presioa ere aldatuko da, baina presioaren balioak autoaren eskuliburuak zehaztuko ditu. Argiak aztertzea ere garrantzitsua da. Horretarako, argi guztiek neurrian argitu behar dute, itsutu ez dezaten. Argiren bat erreko bada ere, autoan argi sorta bat izatea ere komenigarria da, egungo araudiak derrigortzen duela ahaztu gabe. Tailerrean, guk aztertutakoaz gainera, motorra eta pieza guztiak aztertuko dituzte. Olioa aldatzeko gertu bagabiltza eta kilometro asko egin behar badira, aldaketa aurreratzea da egokia, leku ezagunean beharrezko olioa jar diezaioten. Beste hainbat kontu ere aztertu behar dira. Kolpe motelgailuak, gidagailua eta galgak, esaterako. Erosotasunari dagokionez ere, kontuan izan behar da aire egokitua, beharrezko isuriaren erditik behera bagaude bidaia erdian airerik gabe geratuko baikara. Paperak, egunean Autoan eraman beharreko paperak ere ez dira ahaztu behar. Gidabaimena (gidariarena eta autoaren jabearena), azterketa fitxa teknikoa eta segurua, azken honen ordainagiriarekin batera. Europatik kanpora, beharrezko izango da nazioarteko gidabaimena, eta Austria, Italia eta Suitzan adibidez, hango eskakizun bereziak. Ordu luzez gidatzeko, atseden hartuta egon beharko da. Aurrez ondo lo egin, autoan jarri aurretik gehiegi jan gabe eta gure arretan eragina izan dezaketen sendagaiak hartu gabe. Bidaia luzea hasi aurretik oso garrantzitsua izango da auto barrualdea ondo antolatua egotea. Poltsa guztiek ongi lotuta  egon behar dute, eta saiatu gainaldean ezer ez jartzen. Bertan, gauza handi eta pisutsuak baino ez dira eraman behar, bizikletak eta maletak kasu. Paperak eta larrialdietarako telefonoak ditugula gogoratu behar dugu, eraman beharreko ekipaia ondo antolatu eta autoak pisu gehiegi hartu ez duela ikusi. Ateratzeko ordua ere ondo aztertu behar da, haurrak zirkulazioa eta klima kontuan hartuz. Bidaian arropa eroso eta arina jantzi behar da, bero edo hotz handirik ez izateko, gidatzean arreta gal baitezakegu horregatik. Gainera, gidariak zein beste guztiek segurtasun uhala jarrita eraman beharko dute une oro, eta umeak beren adinerako aproposa den aulkian joan beharko dute eserita, sekula ez nagusi baten altzoan. Animaliak ere ezin ditugu utzi aske auto barruan; beharrezko neurriak hartu behar ditugu. Gutxi jan Bidaian zehar gutxi jan beharra dago, otordu astunek logura ematen baitute. Elikagaiek proteinak eta bitaminak izan behar dituzte, eta kaloria askoko elikagairik ez hartu, ahal dela. Alkoholak erreflexu falta dakar, eta segurtasun irudi faltsua sortzen du. Hoberena aurretik eta bitartean ez edatea izango da. Noizean behin geldialdiak egin behar dira atseden hartzeko. Bi ordu baino gehiago gidatzea ez da komenigarria. Bestalde, iristeko ordua jartzea ere ez da mesedegarria, errepideko zirkulazioa eta errepideak nola dauden aurrez ez dakigulako. Logale bagaude, hoberena autoa gelditu, aurpegia freskatu eta zerbait hartzea izango da. Autoa fresko eduki, eta musika jartzea komenigarria izan daiteke bidaia jarraitzeko. Nekatuta gaudela sumatzen dugunean, gelditu eta atseden hartzea da komenigarriena.