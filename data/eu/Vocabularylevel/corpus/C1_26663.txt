Docutec Jose Antonio Bastos: "Emigratzeak ahalegin handia eskatzen du" Mugarik gabeko medikuak taldeko kidearekin elkarrizketa. Etorkinek izan ohi dituzten osasun arazoak azaltzen ditu. Goseteak, estresa, eraso sexualak, buruko gaixotasunak... ARANTXA IRAOLA/ Premia gorriak jota etxeko epela utzi eta emigratu behar izaten dutenen osasun arazoak ondo ezagutzen ditu Mugarik Gabeko Medikuak Erakundeko sendagile Jose Antonio Bastosek. Atzo, arantzaz josiriko afera hori hizpide izan zuen Bilbon. Jose Antonio Bastos sendagileak Mugarik Gabeko Medikuak erakundean dihardu 1991tik, eta egun Holandako arduraduna da. Atzo Bilbon Biztanleriaren mugimendua: ondorio humanitarioak jardunaldietan esku hartu zuen, eta Egunkariarekin hitz egiteko ere izan zuen tarte bat. Zein osasun arazo izaten dituzte bizi hobearen bila beren herrialdeetatik alde egiten duten etorkin eta errefuxiatuek? Turismoak ez, baina gainerakoan, biztanleriaren mugimendu gehienek osasun arazoak sortzen dizkiete mugimendu horiek egiten dituztenei. Izan ere, ez da osasungarria bizi hobea izateko edo bizitza salbatzeko, errefuxiatuen kasuan etxetik alde egin behar izatea. Emigratzeak ahalegin handia eskatzen du, eta horrek askotan osasun arazoak dakartza. Esaterako, mendebaldeko herrialdetara lan bila etortzen diren etorkinen artean, zein dira arazo ohikoenak? Etortzeak bakarrik trauma bat sortzen du. Esaterako, txalupa txiki batean sartu eta Espainiara iristeko zure bizitza jokoan jartzea gogorra da... Ondoren, zaila izaten da kultura berri batera egokitzea, eta hori guztia gutxi balitz, osasun zerbitzuak jasotzeko arazoak izaten dituzte. Izan ere, osasun zerbitzu aurreratuak ikusten dituzte, eta gertu, baina ezin izaten dituzte erabili, horietatik kanpo daude. Eta gatazka eta gerren ondorioz etxea utzi eta beren herrialdeko beste tokiren batera joan behar izaten duten andre-gizonen kasuan zein izaten da egoera? Oso ohikoak dira era horretako mugimenduak gaur egun Somalian, Txetxenian, Angolan... Guztietan hilkortasun tasa handitu egiten da. Argi uzten dute hori eskura ditugun datuek. Jendea erraz saihestu daitezkeen gaitzen ondorioz hiltzen da. Bidegabea da, onartezina. Baina hala izaten da. Esaterako, beherakoak jota jende asko hiltzen da egoera horietan. Eta zein konponbide saiatzen dituzue zuek? Urteak daramatzagu lanean, eta asko ikasi dugu... Nola lagundu badakigu. Baina askotan ezin izaten dugu haiengana iritsi. Herrialde askotan gerran daude, eta zaila izaten da guretzat haiengana iristea. Ez digute uzten. Egun, gainera, gerretan gero eta gehiago kaltetzen dira herritar zibilak. Gero eta gordinago. 90eko hamarkadan jazotako guda gehienetan, Somalian, Angolan, Rwandan biktimen %80-90 zibilak izan dira... Eta egoera ilun horren aurrean, zein erronka dituzue? Batetik, indarkeria sexualari erantzuteko bide berriak urratu behar ditugu. Izan ere, bortizkeria hori gatazketan gero eta nabarmenagoa da. Bestetik, gaitz mentalei aurre egiteko bideak ere sendotu egin behar ditugu. Izan ere, buruko gaixotasunak ere ohikoak izango dira, ezta? Orotariko arazoak agertzen dira, depresioa, antsietatea... Pertsona bakoitzaren kulturaren arabera, gainera, oso forma ezberdina hartzen dute. Beraz, gaixoren kulturaren arabera era batekoa edo bestekoa da gaitz mentala? Bai, esaterako, depresioa, Europan era batekoa izaten da, baina beste hainbat herrialdetan ezberdina. Toki batzuetan depresioarekin burua guztiz galtzen dute gaixoek, eta beren arbasoak hartuak daudela esaten dute. Jasan behar izaten duten bakardadeak ere izango du zerikusirik horretan... Dudarik ez. Guatemalako indioek, esaterako, oso talde egitura sendoak izaten dituzte beren artean, eta elkarri asko laguntzen diote, arazoak komunitatean bizi dituzte... Ondorioz, taldetik urrun daudenean arazoak are handiagoak iruditzen zaizkie, babesik gabe aurkitzen baitira. Etorkin eta errefuxiatuak pobreen artean pobreenak dira gehienetan. Nola zaindu beren osasuna zer janik ez badute? Arazo handia da. Goseteak, gainera, kasurik gehienetan ez dira lehorteen ondorioa izaten. Goseterik handienak gerren ondorio izaten dira. Gaur egun gosea sarri askotan gerrarako arma da, arma politikoa. Nahita uzten da jendea gosez hiltzen. Mendebaldeko herrialdeetan berentzat berriak diren gaitzak arrisku handia izango dira etorkinentzat... Beti galtzen ateratzen dira. Gure artean ohikoak diren gaixotasunak harrapatzea arrisku handia izaten da beraientzat. Hiri batean bizitzearen estresa, kutsadura, minbizi arriskua... Horiei denei egin behar diete aurre.