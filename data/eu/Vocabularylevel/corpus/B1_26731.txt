Docutec Egia ote da AEKn asko ligatzen dena? Inkesta txiki honetan Galdakakoko Barandiaran euskaltegiko (AEK) 6 ikasleri galdetzen diete galdera hori egia ote den. Erantzunak, baita galdera ere, edozein euskaltegiri egoki dakioke. Sarritan entzuten den leloa dugu: ligatu nahi? Bada, zoaz AEKra! Oraingo honetan, eztabaida serioagoak alde batera utzi, eta kalean horrenbeste entzuten den gai bati heldu diogu. AEK-k, momentuz, ez du honelako estatistikarik egin. Iritziak, ordea, AEKn dabiltzanenak izaki, ez dirudi egia biribila denik: topikoa dela, norberaren gauza dela, ez dela ez ezkongabeen paradisu ezta ezkonduen galbide... Leire Marqués, 23 urte Nire ustez, AEKn bai ligatzen da baina beste lekuetan bezala, ez gehiago. AEKn ikasten jende asko ezagutzen duzu. Orduan harreman berriak sortzen dira, hori dela eta aukera gehiago dituzu ligatzeko, baina lehen esan dudanez beste lekuetan bezalaxe. Hektor Matilla, 21 urte Giroa ligatzeko ezin hobea da, baina gero bakoitzaren nortasuna dago. Guztietan bezala, badago ligatzera datorren jendea. Ni neu normalean ez noa harrapatzera, baina afarietan aukera badaukat... Dena den, falta zaidana aukera da, gogoa badaukat eta! Hegoi Manzano, 18 urte Nire ustez, klaseak ez dira ligatzeko leku egokiena. Horregatik ez da erraza ligatzea, baina AEKn ekintza asko egiten dira klasetik kanpo, eta klase ordutik kanpo. Parte hartzen baduzu, hor bai duzula ligatzeko giro aproposa. Esatea ere, azken batean lekuak ez duela garrantzirik, norberaren nortasuna da gakoa. Kepa Jugo, 28 urte Antza, bikote askok AEKn dute sorburua. Ligatu, ez dakit asko ligatzen den. Gutxienez, egiteko baldintza guztiak betetzen direla esan daiteke. Hau da, jende gaztea, gustu berdinekin, gainera elkarrekin firin-faran  ibiltzen dira... Beraz giro ezin hobea sortzen da, eta horrek izugarri laguntzen du. Apika, guztiok ez dugu ligatzen, baina lagun minak lortzen ditugu eta niretzat hori da garrantzitsuena. Bukatzeko, noiz tokatuko zait niri ligatzea? Laura Manso, 20 urte Nik uste dut erraza dela euskaltegian ligatzea, zeren aukera onak ematen baitira. Adibidez, trikipoteoak, afariak eta beste zer batzuk. Afarietan, jendea mozkortzen da eta hori da ligatzeko aitzakia. Baina ez pentsa bakarrik mozkortuta egotea denik, egoera horrek harremanak edukitzea errazten du. Hala eta guztiz ere, nik euskaltegian ez dut inoiz ligatu. Xanti Arrauz, 25 urte AEK ez den bestelako lekuetan ez da ezer ere ligatzen. Beraz, eta esandakoa oinarritzat hartuta, esan daiteke AEKn ligatu egiten dela. Nire ustez, AEK-ko metodologia oso aproposa da horretarako, harremanak askoz sakonagoak eta estuagoak direlako, eta denbora asko ematen dugulako elkarrekin. Barnetegietan euskaltegian baino askoz gehiago ligatzen da. Batez ere, eguraldiak errazten duelako (beroa, uda eta abar) Besterik gabe ligatu nahi baduzu, etorri AEKra!  