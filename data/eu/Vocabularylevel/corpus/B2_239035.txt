Docutec Patata edo lursagarra Patatari buruzko informazioa: nola ailegatu den animalientzako bazka izatetik mundu osoko sukaldaritzako jaki nagusietako bat izatera, ezaugarriak, datu historikoak... Ketxuaz papa deituriko jaki bat aurkitu zuten konkistatzaileek Andeetan eta Haitin, berriz, batata. XVI.ean penintsulara ekarri eta bi hitzak nahastuta sortu zen patata. XVIII. mendera arte, ordea, ez zen sukaldaritzan erabiltzen hasi; animalientzako bazka baino ez zen ordura arte izan. Parmentier botikari frantziarrak goraipatu zuen patata goseteari aurre egiteko jaki gisa. Irlandan 1846an milioi bat lagundik gora hil zen goseak, patata soroak urez bete ondoren. Euskal Herrian lursagarra hitza frantseseko pomme de terre-tik dator, Napoleonen garaikoa da, hain zuzen ere. Arabako lautadakoa aspaldi izan da oso lur egokia patata lantzeko. Azkar asko ordezkatu zituen soroan nahiz sukaldean babak. Gaur egun, prestigiozko jakia da, Label izendapena ere badu. Bertako errezeta bereizgarrienetako bat patatak Errioxako eran dira. Xumea izan arren, prestaerak badu kontuan hartu beharrekorik ere: patatak arin-arin egosi behar dira eta kalitate oneneko piperrauts fresko-freskoa erabili behar da. 1922. urtean Fr. G. de la Virgen del Carmen izeneko abade batek Apuntes de cocina para uso de los Hermanos Carmelitas Descalzos liburuan aipatzen zuen oso berezkoa den beste errezeta bat: patatak ardoarekin. Patata berria urte hasieratik uda bitartekoa da, eta zaharra, uztaila eta Eguberria bitartekoa. Erabileraren arabera sailkatzen dira: gisatzekoak, egostekoak eta frijitzekoak. Bere propietateak behar bezala mantentzeko, ahalik eta gutxien eduki behar dira gordeta, beti leku fresko eta lehorrean, argitik babestuta. Mundu osoko sukaldaritzako jaki nagusietako bat da. Osasuntsuena lurrunetan irakin edo egosita jatea da, eta baita azala eta guzti labean erreta ere. Fekula asko du eta horrek bihurtzen du elikagai osasuntsu, nahiz eta proteina asko ez izan. Gosea asetzeko oso egokia da, asetasuna eragiten baitu. Azken urteotan Kursaalen patata tortilla lehiaketa antolatzen ari dira kutsu tradizionala galdu gabe, prestaera berriak asmatze bidean