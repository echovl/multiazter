Docutec Gasteizen badituzte gauzainak, eta Barakaldon aurki Gasteizen, gauzainik gabe hogeita hamar urte pasatxo egin ondoren, iazko abenduaren 13an hasi ziren berriro lanean, gaueko 11etan hasita goizeko 7ak arte. Oso gau hotza izan zen gau hura, ozta-ozta 1º C. Hasiberriei laguntzeko Gixonetik ?Gijón euskaraz? gauzain bat etorri zen, nahiz gauzainak gero bakarka ibili eta ibiliko diren. Hiriburu horretan bada "Serenos Gijón" enpresa, hango gauzainen zerbitzua kudeatzen duena, eta baliteke enpresa horrek berak kudeatzea Barakaldoko zerbitzua ere. Gixonen gaur egun 3.000 dendek eta 7.000 herritarrek dute gauzainen zerbitzua. Gasteizen, ekainera arte Gasteizko Udalak ordainduko die bertako gauzainei. Eta gero? Gero, erdia edo: "Guri ere interesatzen zaigu zerbitzu hori, adibidez udal altzariak zaintzea" adierazi digu Gasteizko Udaletxean gai honen ardura duen Moisés Guridik. Baina, beste erdia Gasteizko hainbat merkatari eta hiritarren patriketatik aterako da. Ekainera bitarte, Gasteiz on merkatari-elkartea zerbitzu hau ordaintzeko bazkide bila dabil. Elkarteko horretako Iker Larraz-ek HABEri adierazi dionez, merkatari bakoitzari hileko 20 € eskatu nahi dizkiote, eta herritarrei 2 € hileko. Eta segun eta zenbat bazkide lortzen dituzten, gauzainek lanean segituko dute. Zerbitzu hau berriro abian jartzeko asmoa merkatariena eurena izan zen, eta udaletxera jo zuten. Esan behar da, baita ere, egun erdigunean dabiltzala gau-jagoleak, jenderik gehien dagoen auzoetan. Moisés Guridik adierazi digunez, une honetan 12 lagun dabiltza gauzain, 15 hasi baziren ere: "Lan gogorra da, ez du edozeinek balio, 44 urtetik gorakoak hartu ditugu, ahal bada emakumea..." esan zigun. Zer da gauzain izatea? Abenduaren 13 horretan 89 zerbitzu eskaini zituzten Gasteizko gauzainek. Gehienetan zera egin behar izan zuten, gaizki itxitako atariak behar bezala itxi, apuntatu ere egin zuten hainbat tokitan hautsitako erakusleihoak zeudela, eta abar.  Baina, beste egiteko batzuk ere badituzte. Aparkatutako autoek leihatilak ondo itxita dituzten ikusten dute, eta lapurreta izan bada jabeari deitzen saiatzen dira; argindarrik gabe dauden farolarik dagoen ikusten dute, batez ere farola hauek oso gune ilunetan badaude, edo oinezkoentzako arriskutsuak izan daitezkeen argi-koadroren batek hari solteak dituen ikusi, edo dendaren batean norbaitek kanpoko pertsiana behartu duen...  Euskaraz gauzain esaten da, gau-jagole ere bai, eta gaztelaniaz sereno. Izan ere, besteak beste, ze eguraldi zegoen oihukatzen zuten garai batean, sereno (oskarbi) zegoela alegia. Orain, jakina, ez dira eguraldi-iragarle. Gixonen, esaterako, ezinduei zaborra jaisten laguntzen diete, eta bizilagunei esaten guardiako farmaziak zein diren, eta gaixoa bera ezin bada botikaraino joan eurak joaten dira. Edo gertuen daukan kutxazain automatikoraino laguntzen diete, edo taxiaren telefono-zenbakia ematen behar duenari, baita ere gauean etxetik kanpo non afaldu dezaketen esaten kanpotarrei... Eta jakina, gauzainak kalean dabiltzala jakinda lapurrak eta tentu handiagoz ibiliko dira, edo ibili beharko dute: "Hori kamera bat jartzen duzunean bezala da. Jendea ez da hain erraz arriskatzen gaiztakeriaren bat egitera. Hala eta guztiz ere, gauzainek ez dute zigortzeko ahalmenik" esan zigun Moisés Guridik. Pilar Lozanok 44 urte ditu, eta orain zortzi urte hirugarren seme-alaba izan zuenean, lana utzi zuen. Orain oso gustura dabil gauzain: "jendeak asko estimatzen du gure lana, kafea hartzera eta guzti konbidatu nahi izaten gaituzte euren etxeetara, nahiz bakar batzuek "chivato" ere deitu diguten". Pilar eta beste 11 lankidek sei hilabeteko ikastaroa izan zuten lanean hasi aurretik, egunean sei ordutakoa: legeak, ekonomia enpresa, lehen zaintza, informatika... Ikastaro nahikoa sakona izan zen. Enpresa-kontuak ere ikasi behar izan zituzten, izan ere ekaina-uztaila iristen denean, aukeretako bat da eurak ere enpresari bihurtzea. Pilarri gehien jendeari laguntzea gustatzen zaio, adibidez, asko hunkitzen dute asteburuetan edo total-total eginda ikusten dituen neskatilak, gaztetxoak: "Mutilek gehiago galdetzen digute, baina nik uste neskek laguntza handiagoa behar dutela. Neskatilak botaka ikusten dituzu, edo negarrez." esan digu. Eta etxeraino laguntzen diete, baldin eta etxeaeurak dabiltzan hiriko gunean badago; adibidez, Lakua aldean bizi bada, ez dira haraino joaten: "eta isunak ere ez ditugu jartzen, askok galdetzen digute hori. Eta ez gara istiluen tartean sartzen, gu ez gaude horretarako". Gasteiz oso hotza da neguan, eta kalean lo egiten dutenak ere badira: "hauei aterpetxera joateko esaten diegu, batzuek ez dakite badenik ere eta. Eta normalean lekua izaten da. Beste batzuek ez dute joan nahi izaten, eta batzuk hain lo daude esnatzea ere zaila da. Bati kartoi batzuk gainetik bota, eta hurrengo egunean eskerrak ematera etorri zitzaigun. Normalean nahikoa jende lasaia da" esan digu Pilar Lozanok. Gauez lan egitea ez pentsa lan erraza denik. Batek behintzat lanean hasi eta bigarren egunean utzi egin zuen: "Ni oso pozik nabil. Esker onekoa da jendea".