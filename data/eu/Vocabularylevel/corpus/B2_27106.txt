Docutec Gizartearen %10 ezkerra da Europan Ezkerra izateari buruzko erreportajea. Hainbat datu, ezkerren arazoak, ezker ospetsuak, ezkerren historia beltza... Ondoren ezkerra den baten esperientzia. AITZIBER LASKIBAR / Bilbo Hainbat ikerketak adierazten dutenez, Europako gizartearen %10 ezkerra da, eta kopuru hori handitzen ari dela dirudi, gainera. Izan ere, duela urte batzuk ezkertiak eskuin eskua erabiltzera behartzen ziren arren, garai haiek atzean geratu baitziren. Halere, zailtasunak dira nagusi eskurik azkarrena ezkerra dutenentzat, eskuinen ikuspegitik antolatua dagoen gizartean bizi baikara. Gehiengoaren erraztasuna gutxiengoaren ezintasun bihurtze horren aurka borrokatu nahiak ­edo baldintza horri etekina atera gurak­ ezkerrentzat eginiko produktuak egitera eraman ditu enpresa gutxi batzuk. Lata bat irekigailuaren laguntzaz zabaltzeak, arkatza zorrozteak, kartetan jolasteak, gitarra, saxofoia edo biolina jotzeak, artaziak erabiltzeak, espiraldun koadernoetan idazteak, praken kremailera ixteak edota autoari martxak aldatzeak ez duela zailtasunik eta egunero ia konturatu gabe egiten diren gauzak direla esango du gizartearen %90ak, ezkertiak diren pertsonek ez beste denek. Gizartearen %10arentzat, aldiz, hainbat buruhauste sortzen dituen ekintzak dira, eta, gehiengoa horretaz ohartzen ez den arren, ez da batere erraza ezker batentzat eskuinentzat eginiko irekigailuarekin lata irekitzea edo autoari martxak motelen duen eskuarekin aldatzea. Are gutxiago biolina edo saxofoia jotzea. Kartetan jolastu nahi izanez gero, eta hauek zenbakiak ezkerraldean soilik izanik, eskuan ezker aldera ordenatuz gero, oso lan zaila izaten da goiko zenbakiak ikusi ahal izatea. Botoiak eta eskua eusteko zinta eskuinaldean dituzten bideo kamerekin fundamentuzko irudiren bat grabatzea ere ez da lan makala izaten. Komunean egin beharrekoa egin ondoren, papera hartu nahi izatea ere aurrez neurtuta egin beharreko zerbait da ezkertientzat. Argia da horren guztiaren arrazoia: egitekoak egiteko esku eskuina erabiltzen dutenentzat antolatua dago gizartea egun. Egia da, halere, zertxobait aurreratu dela azken urteotan diskriminazio horretan, orain behintzat ikasle ezkertiei ez baitzaie esku ezkerra bizkarrean lotzen, eskuinarekin «behar bezala» idatz dezaten. Baina, oraindik ere, ezkerrek diskriminatutzat jotzen dute beren burua eta beren egoeraz galdegitean kexuak dira nagusi. Ezkerren aurkako mito eta zigorrek historia luzea dute, eta, horietako asko gaindituta dauden arren, beste asko indarrean dira. 1921. urtean sinatutako psikiatren hitzarmen batek jasotzen duenez, adibidez, ezkerra izatea erotasunaren sinonimotzat jotzen zen. 1960ko hamarkadan, aldiz, dislexiarekin lotzen zen jarrera hori. Bi lotura hauek gaindituak dira, baina «oin ezkerrarekin altxatzea» zorte txarraren sinonimotzat jotzen da oraindik. Ezkerraren inpurotasuna Kristautasunean, bestetik, eskuin eskuarekin soilik bedeinka daiteke pertsona eta Biblian esku eskuinaren bertuteen aldeko ehun pasartetik gora eta ezkerraren aurkako hogeita bost inguru jasotzen dira. Era berean, ezker eskutik datorren guztia inpuroa dela uste dute zenbait kulturatan, islamdarrek kasu, eta esku hori komuneko papera hartzeko zein ipurdia zuzenean garbitzeko soilik erabiltzen dute. Hori dela eta, oso gaizki ikusia dago inori esku ezkerra eskaintzea. Beraz, herrialde horietara joatekotan, bertakoek eginiko edozein eskaintza esku ezkerrarekin hartzea edota opariren bat «esku zikinarekin» ematea eragotzi behar da, inondik inora, haserrealdirik sortu nahi ez izatera behintzat. Europar gizartearen %90 eskuina dela adierazi dugu, baina esku eskumarekin idazteak ez du esan nahi horiek guztiak erabat eskuinak direnik. Are gehiago, eskumarekin idazten dutenen %65 soilik da guztiz eskuina, hainbat azterketaren arabera. James T. de Kay ikertzaileak eginiko azterketak jasotzen duenez, esaterako, eskuinarekin idazten duten pertsonen %35ek bi eskuak berdintsu erabiltzeko ahalmena izanik, eskuma erabiltzea erabaki du, edota, berez ezkerra izanik, eskuin izatera behartu dute bere burua. Ehunka ezker ospetsu Duela urte gutxira arte ezkerra izatea gaixotasuntzat jotzen bazen ere, eta, beraz, «zuzentzera» eta eskuin izatera behartzen bazen ere, beti existitu izan dira ezkerrak, horien artean, pertsona ospetsu asko. Franz Kafka eta H.G.Wells idazleak, Leonardo Da Vinci, Michelangelo Buonarroti eta Pablo Picasso margolariak, Ludwig Van Beethoven, Phil Collins, Bob Dylan, Paul Mc Cartney, Wolfgang Amadeus Mozart eta Paul Simon musikariak ezkerrak dira edo izan ziren. Baita Martina Navratilova, Pele eta Monica Seles kirolariak eta Albert Einstein, Marie Curie eta Isaac Newton zientifiko eta asmatzaileak ere. Era berean, aktore diren Tom Cruise, Charles Chaplin, Robert De Niro, Greta Garo, Marilyn Monroe, Demi Moore, Anthony Perkins, Brad Pitt, Robert Redford, Julia Roberts, Sylvester Stallone eta Bruce Willis ere ezkerrak dira. Ospetsu izateak berez dakarren prestigioa erabili nahian edo, hainbat ezkertik horien izena erabiltzen dute bere burua autoafirmatzeko. Horren lekuko da, esaterako, ezkerrentzat eginiko objektuak saltzen diren dendetan gehien saltzen diren produktuen artean pertsonaia ezkerren zerrendak jasotzen dituzten elastikoak egotea. Gazteen artean geroz eta gehiago ezagutzen dira ezkerrak diren pertsonen kasuak eta jada ez zaio aurpegi arraroz begiratzen gehiengoak eskuin eskuarekin egiten dituen ekintzak ezkerrarekin egiten dituenari. Halere, oztopoak dira nagusi ezkerrarentzat eta hainbat enpresak horien beharretara egokitutako zenbait produktu egiteari ekin badio ere, asko dago egiteko oraindik. Azkenean, ohitzea beste aukerarik ez dago, mundu hau eskuinentzat egina baitago, dio Igotz Espeja gazteak: «Frigorifikoa bi eskuekin ireki behar dut, eskuin aldera zabaltzen baita, roskazkoak diren aparailuak ixtea kosta egiten zait eta autoko martxak oso zakar aldatzen omen nituen irakaslearen esanetan. Etxeko eta atariko atea giltzaz irekitzen da, halere, zailen egiten zaidana eta oraindik ez naiz horretara ohitu» azaltzen du Igotz Espeja gazte ezkerrak. Duen adinari esker, ikastolan ez du jasan errepresiorik ezker izateagatik, baina «amonak beti aldatzen zidan goilara eskuz. Ezkerrarekin bazkaltzen banuen infernura joango nintzela esaten zidan». Bere amaren garaiak, Mertxerenak, ez ziren oraingoak, eta, hau ere, Igotzen aitona eta izeba bat bezala­ ezkerra izanik, eskuin eskuarekin idaztera behartu zuten eskolan. Hori dela eta, eskumarekin idazten du egun Mertxek, baina gainontzeko gauzak ezkerrarekin egiten ditu, «hobeto moldatzen baita». Izandako arazoengatik galdegitean, unibertsitateko azterketak ditu gogoan Igotzek. Izan ere, idazteko mahaiaren ordez ahulkiari itsatsitako besoetan egin behar izaten zituzten azterketa asko, baina, noski, eserlekuek, eskuin aldean zituzten itsatsita mahaitxoak, eta, beraz, Igotzek ezin izaten zituen galderen erantzunak ahulki horietan idatzi. «Irakaslearen mahaian egin izan dut azterketa eta baita ahoz ere», esan digu. Arbelean idaztera ateratzen zutenean, idatzi bai, baina jarraian, esku berarekin ezabatzen zuen klarionarekin idatzirikoa, bere esanetan, nahigabe. Hori dela eta, oso gutxitan ateratzen omen zuten arbelera. Txistua jotzen ikasten pozik hasi zen, instrumentu hau ezkerrarekin jotzen baita. Baina laster ohartu zen arrazoiaz: «tanborila eskuinarekin jo behar zen, ezinezkoa niretzat». «Edozein gauza egiteko ditugu arazoak; beno, arazoak baino gehiago, zailtasun doblea, esango nuke nik. Baina azkenean, ohitzea beste aukerarik ez dago, mundu hau eskuinentzat egina baitago».  