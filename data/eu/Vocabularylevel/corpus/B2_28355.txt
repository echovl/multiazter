Docutec Anestesia Iritzi artikulu honetan hitzak gizartean duen garrantzia azpimarratzen digu idazleak. Horretarako egungo gai nagusietako bat hartzen du, Prestige. Hitzaren bidez ere kontrolatzen da gizartea. HARKAITZ CANO                   Injineruz inguratuta bizi naiz. Lagunak ditut injineruak eta lagun minak ere bai haietako zenbait. Ordea gauza batean ez gatoz sekula bat: beraiek, zubiak porlanezko zutabeek eta egitura metaliko konplexu eta txirikordatuek sostengatzen dituztelakoan daude, eta nik ostera, zubiak -eta gure bizitza bera- hitzek sostengatzen dituztela defendatzen dut. Samurtasuna eta gaiztakeria, laztana eta zaplada, mina egiteko intentzioa eta lumazko koltxoi izateko bokazioa bil daitezke hitzetan. Hitzak ez dira inofensiboak eta unean uneko esamolde egokia hautatzeko gaitasuna duen jende gutxi topatzen da bazterretan. Gobernuetako ideologoek ere badituzte eufemismotik baino anestesiatik gertuago dauden hitzak hautatzeko aholkulariak: besaulki batean dagoen norbaitek olio orban txikiei gaileta esatea erabaki zuen halako batean, eta komunikabideek -baita euskal komunikabide askok ere- irentsi egin dute gaileta. Okaztagarria izateaz gain, zinikoa ere bada fuel-gorotzari gaileta esatea, ez dut uste etikoa denik kostaldea eta itsasoa izorratzen ari den pozoiari jateko zerbaiten izena ematea. Metafora ulergarria litzateke fuel gogortuak inoiz gaileta baten itxura izan balu sikira, baina oraindik ez dut Maria Dorada baten antzik txikiena duen fuel pilota bat bera ere ikusi. Hondoratutako ontzia isur-tzen ari den petrolioari «fuel harizpia» esaten diotela irakurri dut egunkari honetan bertan, «hilillo de fuel» alegia. Harizpia? Inork imajina al ditzake hainbeste tona gasoil harizpi batetik ateratzen? Irakurlea anestesiatzeko era sibilinoa zinez: hitzak horrela hautatzen direnean batek ez daki jada katastrofe natural bati buruzko kronika irakurtzen ari den edo izeba Eulogia artilezko jertse bat egiten ari zaion, delako fuel harizpi horrekin.