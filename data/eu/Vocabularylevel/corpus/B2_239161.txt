Docutec Mikel Luzea: "Amesgaiztoetan burusoil gelditzen naiz" Nazioartean etorkizunik handiena izanen omen duen ile-apaintzailea dugu Mikel Luzea iruindarra. 37 urterekin, goia jo du, baina gorago joateko prest dago. Orain, ile-apaindegietarako bere produktuak aurkeztu ditu. Mikel Luzea Larragakoa dugu —nahiz eta Iruñean jaio zen, 1967an—, eta Larragan bizi izan urte luzez. 19 urterekin hasi zen Iruñeko ile-apaindegi batean lanean; baina, aldi berean, gurasoen tabernan lan egiten zuen, Larragan. 1991n Londresera joan zen, "ile-apaintzaileen hiriburura". Han, hamar ile-apaindegitan lan egin zuen, bortz urtean. "Han egiten zuten lanaz ahalik eta gehiena ikastea zen nire asmoa; horregatik mugitu nintzen hainbertze. Londresetik 1995eko abenduan itzuli zen Iruñera, eta, hurrengo urteko apirilean, lehen ile-apaindegia ireki zuen.Bere izena hiru urte geroago zabaldu zen mundu osora. Interneteko webgunearen bidez —www.mikel-luzea.com—, zuzen-zuzenean  ilea nola mozten zuen emititzen hasi zenean. Internet bidez lortutako oihartzuna oso lagungarri izan zuen Luzeak, eta 2003an bigarren denda ireki zuen Iruñean.   Nik ez dut orrazteko batere ohiturarik, eta beti mozten dut ilea berdin. Ziur naiz ohartu zarela dagoeneko. Hala da, bai. Ileari begiratzea baita egiten dudan lehenbiziko gauza. Pertsonak ilearen arabera epaitzen dituzu? Epaitu ez, baina pertsona bat ezagutzen dudanean, ezer baino lehen, ileari begira jartzen zaizkit begiak. Ongi. Eta zer gomendatuko zenidake niri? Horrela, boteprontoan, erranen nizuke ilea hain biribilduta ez eramateko. Aldeetatik pixka bat moztea nahikoa izanen zenuke, hain biribila ez izateko. Aurreko batean, mezan izan nintzen. Izugarri aspertzen ari nintzenez, ingurukoei begiratu nien. Eta konturatu nintzen emakume guzti-guztiek ilea tindatua zutela. Ilea eramateko moduek eta ideologiek bat egiten dute? Bai, bai. Harreman handia dute. Orrazkerak, janzteko moduak bezala, lotura handia du pertsonaren izateko moduarekin. Eta pertsonaren itxurari erreparatuta, ia-ia botoa zein alderdiri ematen dion igartzen ahal duzu. Estereotipoei segituz, betiere. Hala, PPkoek ilea gominarekin daramate, marra ongi markatuta, Aznarren gisara. PSOEkoek, aldiz, orrazkera informalagoa daramate. Eta erradikalek ilea luzeago daramate atzean. Jakina, horretan guztian bada okertzeko arriskua, salbuespenak izaten baitira. Baina, normalean, hala izaten da. Beno, eta izaten dira ilea definizio handirik gabe eramaten dutenak, eta horiek nondik jotzen duten ez dakizu. Ile-apaintzaileari gerta dakiokeen gauzarik txarrena burusoil gelditzea da? Alegia, zenbateko garrantzia ematen diozu zeure ileari? Nik garrantzi hagitz handia ematen diot. Bai, bai, bai. Nik hagitz zaintzen dut ilea. Batzuetan, amesgaiztoetan burusoil gelditzen naiz. Niretako, trauma handia izanen litzateke burusoil gelditzea. Ziurrenik, ile transplanteren bat eginen nuke, edo halako zerbait. Baina egunen batean gertatuko zait, burusoil geldituko naiz. Zenbat eta geroago, hobe. Orrazkera anitzetan aldatzen duzu? Beno, azkenaldian, ez askorik. Baina lehen, bai; luzera eta kolore guztietatik pasatu nintzen. Urteak joan ahala lasaitu naiz kontu horretan. Nire laneko neskak kexu dira, ilea garbitzea eta moztea mutilei baino hiru aldiz gehiago kostatzen zaielako. Zergatik da hori? Beno, ez da gauza bera ile motza moztea eta txima luzeak moztea. Denbora kontua da. Mutilei ilea moztea 20 minutu kostatzen zait, eta neskei moztea, ordubete: ezin diet biei berdin kobratu. Are gehiago, nik erranen nuke proportzioan mutilak gehiago ordaintzen duela. Gure dendan neskek 43 euro ordaintzen dute, eta mutilek 22 euro.   *** laburtua