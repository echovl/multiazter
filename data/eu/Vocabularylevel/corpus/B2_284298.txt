Docutec Txomin Alkorta: "Europa osoan AAA maila duen lehenengo ataria da www.kzgunea.net" Internet egunean  KZguneen atariak sari bat jaso zuen, aurkeztu ziren Administrazio Publikoko atarien artean irisgarritasunik handiena zuela erabaki baitzuen epaimahaiak. Gainera, Europako Batzordeak ematen duen "eEurope Awards for eGovernment" sarietarako ere izendatua izan da atari hau. KZgune egitasmoaren zuzendari den Txomin Alkortarekin hitz egin dugu, baina ez bakarrik sariei buruz, ikusiko duzuen bazala. HABE.- Hasteko, jo dezagun atzera. Kontaiguzu zer den KZgunea egitasmoa. TXOMIN ALKORTA.- 2001ean jaio zen KZgunea egitasmoa, Eusko Jaurlaritzak EUDELekin (Euskal Herriko Udalak batzen dituen elkartea) batera Konekta zaitez egitasmoa martxan jarri zuenean. Udalei lokala eta altzariak jartzea zegokien. Ordenagailuak, tutoreak eta komunikazioak, ordea, Eusko Jaurlaritzaren esku zeuden. H.- Zein helbururekin jaio zen? T. A.- KZgunea egitasmoa eten digitala murrizteko asmotan jarri zen abian. Hiritarrak, enpresak eta Administrazioa heztea zen asmoa, eten digitalari aurre egin ahal izateko. Hori izan zen helbururik garrantzitsuena. Helburu zehatzagoei dagokionez, berriz, hauek ezarri ziren garai hartan: KZguneetan bertan 15 urtetik gorako biztanleen %10 (185.000 erabiltzaile) aritzea, 15 urtetik gorako biztanleen %4 oinarrizko Internet-ezagutzan heztea (74.000 erabiltzaile), eta KZguneak Euskal Herri osora iristea, batez ere banda zabala ez duten herrietara, Interneten doan erabiltzeko aukera eskura jarriz. Une honetan helburu horiek guztiak beteta daude eta urte honen bukaerarekin batera emango zaio amaiera egitasmo honi.H.- Zein izan dira erronka nagusiak? T. A.- Lehenik eta behin, lehen esan bezala, oinarrizko Internet ezagutza zabaltzea. Baina beste hainbat egitasmo ere izan ditugu urteotan. Bat aipatzearren, komunitate birtualen egitasmoa dugu, adibidez. Irabazi asmorik gabeko elkarteei erakutsi egin diegu beren web orria martxan jartzen eta kuriosoa izan da erantzuna: 300 web orri inguru ditugu. Tresna informatiko bat eman diegu elkarteei eta mantenuaren berri erakutsi diegu. Hortik aurrera, beraiek moldatu dira. H.- Eta aurrera begira? T. A.- Etorkizunari begira, pentsatzen ari gara zer egin zentro horiekin. Une honetan etorkizuna berriz planteatzen ari gara. Uste dugu Administrazioari begira jarri beharko ditugula, hau da, bai Udalak bai Foru Aldundiak hiritarrak Administrazioarekiko gestioak Internet bidez egin ditzan. Herri guztietan dagoen azpiegitura aprobetxatu egingo da hiritarrari gestio horiek herritik mugitu gabe egiteko modua eskaintzeko. Etorkizuna etxe bakoitzean ordenagailua edukitzea da, eta KZgunea izan dadila erabiltzailea horretan hezteko bidea.H.- Eta tekonologiak behar bezala erantzungo al du? T. A.- Eusko Jaurlaritzak ITELAZPI izeneko Elkarte Publikoa sortu du eta banda zabala iristen ez den tokietara uhin bidez iristeko bidea ireki du, WiMax teknologiari esker. Horrek esan nahi du hemendik bi urtera Euskal Herriko herri guztietara zabalduko dela banda zabala. Une honetan KZguneetan dago banda hori, baina ez herri guztietan. Helburua zera da, herri txiki batean nahiz hiri handi batean bizi den pertsonak eskura izatea modu berean eta prezio berean Internet. Batetik bestera egon daitekeen kostu-aldea Jaurlaritzak hartuko luke bere gain.   Internet Eguneko saria KZgunea egitasmoarentzat H.- Zuen atariak irisgarritasunaren saria jaso zuen urrian. Nola jaso zenuten berria? T. A.- Ezusteko handia izan zen, baina, era berean, poz handia. Bi saritarako izendatuta zegoen gure ataria (www.kzgunea.net). Bata, estatu mailan, web orriaren irisgarritasuna neurtzen zuena. Bestea, Europa mailakoa, praktika onen ingurukoa (Good Practice Event 2005). Izendatuta egotea bera ere nahikoa sari izan da guretzat, egia esan.H.- Kontaiguzu nola lortu duzue zuen ataria irisgarria izatea. T. A.- Web orrien irisgarritasunaren gaia 2002. urtean hasi genuen lantzen, urte gutxiren buruan web orri guztiei eskatuko zitzaien ezinbesteko baldintza izango zela jakin genuen bezain pronto. Garai hartan arau batzuk formulatu ziren, web orriaren irisgarritasuna behar bezalakoa izateko bete beharrekoak. 12 jarraibide eta hiru irisgarritasun-maila zehaztu ziren: A, denetan baxuena; AA, aurrekoa baino hobea eta AAA, denetan mailarik handienekoa. 2002. urtean hiru urte zeraman martxan web orriak eta lan handia eskatu zuen aldaketak. Ez genuen berehalakoan erabaki zer egin! Hasiera batean pentsatu genuen aldaketa gutxi batzuk txertatzea eta horrela legeak eskatzen duen gutxienekoa betetzea. Baina, garapen-taldea oso ona da eta aholkulariek esan ziguten irisgarritasun handiaren aldeko apustua egin behar genuela eta halaxe egin genuen, AAAren bila joan ginen. Benetako saria web orria bukatu genuenean jaso genuen. Hori horrela, Europa osoan ziurtagiria duen lehenengoak gara. HAINBAT DATU ESANGURATSU 2001eko irailean ireki zen lehenengo KZgunea, Leioan. Eta azkena, berriz, duela bizpahiru hilabete. 2001ean 20 zentro, 2002an 93, 2003an 88, 2004an 59 eta 2005ean 14 zentro ireki dira. Une honetan 189.000 erabiltzaile daude. 80.000 erabiltzaile hezi dira oinarrizko Interneten (34-64 urte bitarteko pertsonek %70 osatzen dute, 65 urtetik gorakoak, berriz, %11 dira). Erabiltzaileen %63 emakumezkoa da, batez ere etxekoandreak. Batez beste, 100 tutore ditugu une honetan. KZguneak herri guztietan ditugu, Pasaian izan ezik, guztira 250 herri daude eta 274 KZgune daude, hirietan 6-7 baitaude. 2.700 PC daude KZguneetan. 30.000 ikastaro eman dira KZguneetan. 250.000 aurrez aurreko eskola-ordu eman dira KZguneetan. Hilean 70.000 pertsona inguru igarotzen da KZguneetatik: bere posta ikusi, web orriaren mantenua egin edota ikastera.        KZguneetan hizkuntzak ere ikas daitezke: Euskara BOGAren bidez eta beste hainbat hizkuntza Hezkuntzaren e-LEA egitasmoaren bidez (www.hiru.com).