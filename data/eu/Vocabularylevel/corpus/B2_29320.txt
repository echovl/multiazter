Docutec Aitzpea Goenaga: "Ez dut uste Euskal Herrian umore falta dugunik" Aktorea ez ezik, gidoilari, zuzendari eta idazle lanak ere egiten ditu. Madrilen, New Yorken eta Antzerti antzerki eskolan egin zituen ikasketak, baina aurretik, maistra-ikasketak egin zituen. Antzerkian bezala, telebistan ere lan mordoa egin du Aktorea ez ezik, gidoilari, zuzendari eta idazle lanak ere egiten ditu. Madrilen, New Yorken eta Antzerti antzerki eskolan egin zituen ikasketak, baina aurretik, maistra-ikasketak egin zituen. Antzerkian bezala, telebistan ere lan mordoa egin du: Hau da A. U., Beni eta Marini, Duplex... IV. Serantes Antzerki Saria irabazi berri du euskaraz, Agur, betirako lanarekin. Maistra-ikasketak egin zenituen berez. Aktoreak irakasleak baino hobeto bizi al dira? Ez, nik obligazioz ikasi nuen. Nik, berez, antzezle izan nahi nuen, baina etxean zera esan zidaten: "titulu bat atera, eta orduan nahi duzuna egin". Orduan, Irakasle eskolan sartu nintzen, hiru urteko karrera zelako. Suerte handia izan nuen, oso irakasle onak eduki nituelako: Andu Lertxundi, Enkarni Genua, eta beste asko. Asko ikasi nuen, eta nire lanerako ere baliagarria izan zait. Non aritzen zara gusturago: telebistan, zinean ala eszenatokian? Leku guztietan gustura aritzen naiz, lan polita baldin bada edo taldea jatorra baldin bada. Hala ere, beti zabiltza azken boladan egiten ez duzuna egiteko gogoarekin. Euskal aktoreak, gosez hil nahi ez badu, kanpora jo behar al du? Hemen gertatzen dena da asko dibertsifikatu behar dela lanean. Orain hemen hutsune handia dago, ez dagoelako Zentro Dramatiko Nazional bat, edo horrelako zerbait. Iruditzen zait horrelako zerbaiten behar nabarmena dagoela, eta jende askok aukera hobearen bila kanpora alde egiten duela. Hemen oso antzerki talde onak daude, ondo prestatutako jendea dago, eta normala da kanpotik horren bila etortzea. Gosez hil? Bolada hobeak eta txarragoak izaten dira, eta bakoitzak bere lekua bilatzen du, hemen, kanpoan edo edonon. Zer da errazagoa, haurrentzat ala helduentzat idaztea? Ez dakit, ezingo nuke neurririk jarri. Umeentzat idazterakoan gehiago disfruta dezaket, askatasun gehiago senti dezaket, pixka bat zoroago izan. Baina helduentzat komedia bat egiten ari naizenean ere, batzuetan edukitzen dut askatasun hori. Umore falta al dugu Euskal Herrian? Ez dut uste falta denik. Bakoitzak behar duena dauka. Ez gara ere oso jiji jaja-koak, ez, baina umorea behar dugu, eta badaukagu. Bilatzen dugu behintzat, gustatzen zaigu. Esaterako, orain antzerkian umorezko lanak egiten dira gehienbat, telebistan ere... Batzuetan pentsatzen dut horrekin ez ote gauden pixka bat obsesionatuegi. Euskal Herrian star system-a daukagula esan al daiteke? Kar, kar, kar! Urte askotan lanean daramagun jendea dago, gure lekua bilatzen joan garen jendea. Batzuetan guk sortu dugulako lana, bestetan deitu egin gaituztelako,... Askok ez dugu aktore huts izaten jarraitu, beste bide batzuk ere jorratu behar izan ditugu egoera dela-eta. Star system-a baino, beste hitzen bat erabiliko nuke. Zer da zuretzat Elena Irureta? Asko maite dudan lagun handi bat da, eta asko miresten dudan aktore bat. Batez ere, asko maite dudan lagun handi bat. DI-DA BATEAN Zerk alaitzen dizu eguna? Nire seme-alabek. Zerk ateratzen zaitu zure onetik? Gauza askok. Egun txarrarekin altxa banaiz, edozer gauzak! Zerk eragiten dizu barrea? Baita ere nire seme-alabek, beste gauza askoren artean. Zerk negarra? Uf! Negar errazekoa naiz, gauza askok. Eta zerk lotsarazten zaitu? Nire lanak askotan. Amets bat? Asko dauzkat, asko.      