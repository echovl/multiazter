Docutec Loreak Mendian eta Kukuxumusu fenomenoak Estilo bereziko kamisetak egiten hasi ziren bi lantegi hauek egudoko oihartzuna lortu dute, baita hemendik kanpo ere. Bertakoek bilakaera horri buruz azalpenak emtan dituzte. Kamisetekin hasi, eta bestelako arropa eta produktuetara igaro dira urte gutxiren buruan Loreak Mendian eta Kukuxumusuko arduradunak. «Errazena horixe zelako hasi ginen kamisetekin, baina hasieratik bagenekien gauza handiago bat egin nahi genuela: galtzak, txamarrak, jertseak, alkandorak etab. egin nahi genituen, eta horretarako dirua lortzeko hasi ginen kamisetekin. Denborarekin, produktu gehiago eta landuagoak egitea lortu dugu» dio Xabier Zirikiain Loreak Mendianeko arduradunetako batek. Donostiako arropa-enpresa honetan bost lagunek egiten dute lan gaur egun, eta beren produktuek zabalpen izugarria lortu dute: Espainiar Estatuan bost denda eta 130 salmenta-lekutik gora dituzte; Portugalen, berriz, bospasei, Frantzian 25 bat eta Japonian denda bat ireki berri dute. Laster, gainera, Australian hasiko dira saltzen, agian. Kukuxumusu Iruñeko enpresa ere ez da atzean geratzen. Donostia, Bilbo, Gasteiz, Iruñea, Baiona, Bartzelona, Madrid, Logroño eta Valentzian denda propioak izateaz gain, ehun salmenta-lekutik gora ditu Estatuan, eta bere produktuak Frantzian, Portugal eta Alemanian ere saltzen ditu. «Souvenir munduan hasi ginen lanean sanfermin batzuetan. Guztiz sanferminzaleak gara gu, eta ez zitzaizkigun batere gustatzen gai horri buruz zeuden kamisetak. Gauza berezia, umoretsua egitea erabaki genuen, eta oso ondo atera zitzaigun. Ondoren, aldameneko hirietan-eta saltzen hasi ginen, eta azkenean guk espero genuena baino hazkuntza handiagoa izan dugu» dio Mikel Urmeneta Kukuxumusuko arduradunetako batek. Kale ikuspegia Kalean erabiltzeko moda-modan dagoen janzkera eginagatik, ez Xabierrek ez eta Mikelek ez dute oso garbi jendeari zer gustatzen zaion, baina euren inpresioa adierazi digute: «Nik uste dut gazteak ez direla gehiegi arduratzen arropaz, larunbat gauean zer egin behar dutenari garrantzi gehiago ematen diote, eta horrela izan behar du, gainera» dio Xabier Zirikiainek. «Nire iritziz gero eta askatasun handiagoa dute gazteek janzteko. Nire garaian levi's eta poloak bakarrik genituen, eta orain aukera handigoa dago. Grazia egiten didate oraingo moda honetan, arropa oso zabalak janzten dituzten horiek. Garapen handia egon da» azaldu digu Mikelek. Souvenir munduan hasi, eta oparien mundura pasatu direla dio Mikel Urmenetak: beren kamisetak opariak izaten dira kasu askotan. Aipagarria da, gainera, kukuxumusu kamiseten fan izugarriak ere badaudela eta bakarren batzuk kamiseta guztiak erosten dituztela. Ez luke, hala ere, Urmenetak erosle profilik finkatuko: «Denetarik dago». Loreak Mendianeko produktuen kasuan, berriz, 15-30 urte bitarteko erosleak dituztela, batez ere, dio Xabier Zirikiainek: «Gazteak dira gure erosleak eta mutilak gehienak. Proportzioa %60-%40 izango da ziurrenik». Gauza bereziak ere gertatu izan zaizkie enpresa honetan bertan: duela hiruzpalau urte loredun jertsea dendetatik kendu egin behar izan zuten jendeak hori bakarrik identifikatzen zuelako markarekin. Sortu zen eskaria zela eta, berriro ere jarri egin behar izan zuten gero.