Docutec Esklaboen matxinada Tratu txarrak ematen dituen gizonak «gizarte osoa laguntzaile» duela nabarmendu du Nuria Varela kazetariak, Iruñean. Erregina izateko jaioak. Morroi beti. Emakumeen kontrako indarkeria aztertu du Nuria Varela kazetariak Ibamos a ser reinas liburuan, eta lan horretan jasotakoak Iruñean aurkeztu berri ditu. Urte luzeetan tratu txarrak, fisikoak eta psikologikoak, jasan dituzten emakumeen testigantzak bildu ditu liburuak, bai eta adituen iritziak ere, genero indarkeriari buruz. Idazlanaren tesia argia da: «Tratu txarrak ematen dituenak, ahal duelako egiten du; laguntzaile ugari dituelako». Gizarte osoa da laguntzaile, Nuria Varelaren aburuz. «Hezkuntza, familia, epaileak, hedabideak, Polizia, Eliza...». «Gizarte osoa laguntzaile; laguntzaile ez ikusiarena egiten duen auzokidea; laguntzaile epai lotsagarriak plazaratzen dituen epailea; laguntzaile hezkuntza; denok gara laguntzaile». Varelak ez du zalantzarik: «Genero indarkeria indarkeria ideologikoa eta selektiboa da». Definizio horrekin lotuta, boterea eta kontrola aipatzen ditu kazetariak. «Gizonak emakumearen kontra erabiltzen du indarkeria, kontrola bere esku eduki nahi duelako; emakumea berea den objektu gisa ikusten duelako. Gizonak du boterea, eta botere hori islatzeko erabiltzen du indarkeria». Tratu txarrak gertatzen diren bikotean gizonak du boterea. Gizartean, oro har, gizonak du boterea. Eta horregatik ditu hainbeste laguntzaile. Horregatik badago isiltasun horma erraldoia genero indarkeriaren inguruan. Horren adierazgarri, galdera bat bota du Nuria Varelak bere liburuaren lehenengo esaldian: «Zer gertatu izanen litzateke herri honetan iaz 68 futbolari hil izan balituzte?». Erantzuna argia da egilearen ustez: babes neurri bereziak, nazioarteko elkartasuna, hamaika ekimen eta mobilizazio... «Futbolari erran beharrean 68 gizon erran banu ere, erantzuna bera litzateke. Baina emakumeak dira senarren esku hiltzen direnak, eta erantzuna ez da hori». Erantzuna oso bestelakoa da. Adibidetzat, hedabideek genero indarkeria nola lantzen duten aipatu du Varelak. «Gertakarien esparruan sartzen dute, gehienetan. Gainera, tratu txarrak ematen dituen gizonaren jokabidea azaltzen saiatzen dira. Emaztea hil duen gizona alkoholikoa dela erraten dute, edo depresioak jota zegoela, edo langabezian. Baina gizonak ez du emaztea jipoitzen alkoholikoa edo langabetua delako». «Mito asko» dago genero indarkeriaren inguruan eta kalte egiten diete tratu txarrak jasaten dituzten emakumeei, kazetariaren aburuz. «Gezurrek eta aurreiritziek ere, min egiten diete», gaineratu du. Ildo horretan, tratu txarrak jasaten dituzten emakumeei buruz gizarteak duen irudia aipatu du Varelak: «Tontotzat jotzen dituzte; jipoiak jaso eta senarrarekin edo bikotekidearekin jarraitzen dutelako. Ezin dugu ahaztu, ordea, tratu txar fisikoen aurretik tratu txar psikologikoa pairatzen dutela emakumeek; borondaterik eta autoestimarik gabe uzten du gizonak emakumea. Beldurra ere tartean dago. Hainbeste gauza... alde asko duen arazoa da». Banatzea, heriotza zigorra Nuria Varelak tratu txar fisikoak eta psikologikoak jasan dituzten hainbat emakume ezagutu ditu eta haien bizipenak jaso ditu bere liburuan. Hilabete eman zuen emakumeentzako Madrilgo aterpe batean. «Grabagailua itzali ondoren gertatzen zena ezagutu nahi nuen». Ezagututako emakumeen ahotik hamaika istorio entzun du. Eta bada denen ahotan errepikatzen den istoriorik ere. Adibide bat: «Emakume guztiek etxeko giltzen soinuarekin lotzen dute beldurra. Senarra badatorren seinale baitira giltzak», azaldu du Varelak. Emakumeak beldur dira, baina heroi bilakatu nahi ditugu. Irudipen hori du kazetariak. «Azken aldian tratu txarren salaketa jo da lehentasuntzat; baina ni ez nago ados. Lehentasuna emakumea bera da, eta salaketa, askotan, heriotza zigorra da harentzat. Salaketa jarri aurretik seguru egoteko behar duen azpiegitura eskura baduela jakin behar du emakumeak». Izan ere, erailketa gehienak bikotea banatzen denean gertatzen dira. «% 95a, Espainian», zehaztu du Varelak: «Esklaboen matxinada deitzen diote adituek gertatzen ari denari. Ameriketako Estatu Batuetan gerra zibila ekarri zuen esklabo beltzen borrokak. Emakumeak euren egoeraz jabetzen eta horren aurka altxatzen hasi dira, etxean bizi izandako tratu txarrak atzean uzten saiatzen ari dira, eta hilketen kopuruak gora egin du». Emakumeak seguru egon behar duela jakin behar du etxetik alde egin aurretik, Varelak berretsi duenez. Hori lortzeko azpiegitura, ordea, «eskasa» da haren ustez, «nahiz eta PP alderdia kontrakoa sinetsarazten saiatzen den». «Genero indarkeriaren kontrako neurriak iragartzen dituzte, baina gezur hutsak dira. Ez dago ez neurririk, ezta baliabide nahikorik ere. Genero indarkeriaren kontrako borroka ez da lehentasuna, baina estatu kontua izan beharko luke». Genero indarkeriaren zikloak Emakumeen kontrako indarkeria aztertzen duten adituek nabarmentzen dute hiru ziklo dituela. Lehenengoa tentsioaren fasea da eta horretan emakumeak egiten duen edozer gauza zalantzan jartzen du gizonak. Indarkeria fisikoaren fasea da bigarrena: tentsioa haratago doa eta gizonak emakumea jotzen eta jipoitzen du. Hirugarren fasean, azkenik, tratu txarrak ematen dituen gizona damutu egiten da. Barkamena eskatzen dio emakumeari, eta, lortzen badu, lehen ziklora itzultzen da egoera. Adituen aburuz, denboraren poderioz lehenengo zikloa gero eta motzagoa da eta hirugarrena desagertu egiten da.    