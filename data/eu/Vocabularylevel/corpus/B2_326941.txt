Docutec Ozonoterapia Diskoko hernia sendatzeko terapia berria zer den azaltzen digute artikulu honetan. Nahiko garestia den arren, oso emaitza onak eman ditu orain arte erabili den kasuetan Guztiok ezagutuko duzue diskoko hernia duen pertsonaren bat. Hernia horrekin gorriak ikusten dituzte. Kasu batzuetan ebakuntza da konponbide bakarra. Ebakuntza egin nahi ez zutenek tirriki-tarraka jarraitzea beste erremediorik ez zuten orain gutxi arte. Azken urte hauetan, ordea, ozonoterapia izeneko teknika berria agertu da. Horri esker, desagertu edo murriztu egiten dira herniak eragindako oinazeak, eta bizimodu erosoagoa egiteko aukera dute gaixoek. Zer da ozonoterapia? Ozono gasa infiltratzean datza ozonoterapia. Baina zer da ozonoa? Bada, oxigeno aberastua edota hiru oxigeno atomoz osatutako molekula: O3. Atmosferako goiko geruzetan pilatzen da gas hori, eta eguzki izpien erradiazioa xurgatzen du. Teknika eraginkorra da oso. Ozonoterapia erabiltzen hasi zirenetik, nabarmen jaitsi da ebakuntza kopurua. Madrilgo (Espainia) Ruber erietxean, adibidez, bizkarrezurreko 80 ebakuntza egiten ziren, lehen, urtean; orain, berriz, bost. Noiz hasi ziren teknika hau erabiltzen? Lehen Mundu Gerran, medikuek ozono kameretan sartzen zituzten zauritutako soldaduak. Gas hori oso ona da bakterioei, onddoei eta birusei aurre egiteko. Globulu gorrien metabolismoa azkartzean, ozonoak zeluletara iristen zen oxigenoaren ekarpena gehitzen zuen, eta horrela zauriak azkarrago eta errazago sendatzen ziren. Orain laurogeitaka urte nahiko modu enpirikoan, ustekabean ia, erabiltzen bazen ere, gaur egun hainbat espezialitatetako medikuek baliatzen dute ozonoterapia: kardiologoek, neurologoek, oftalmologoek, immunologoek, geriatrek, endokrinologoek eta traumatologoek, besteak beste. Patologia motaren arabera, ozono injekzioak jartzeko modua aldatu egiten da: dermis barnetik, muskulu barnetik, giltzadura baten inguruan, artikulazioaren barruan, diskoan bertan... Bagina edo ondestean barrena egindako insuflazioak ere erabil daitezke, edota autohemoterapia egin. Kasu horretan, gaixoari odola ateratzen zaio, eta ozonoarekin nahastu. Ondoren, odol hori jartzen zaio berriro ere gaixoari. Nola jokatzen du ozonoak diskoko hernietan? Bizkarrezurraren albo edo saihetsalde batean nahiz barruan egindako ozono infiltrazioak berdin-berdin erabil daitezke hernia zerbikaletan (lepo mailan), hernia dortsaletan (bizkarraren mailan) eta baita hernia lunbarretan ere (gerri mailan, usuenak). Anestesia lokalarekin egiten da, eta gaixoak ez du erietxean geratu behar. Izan ere, injekzioak eragiten duen mina eta minutu gutxi batzuetan desagertzen den buruko mina izan ezik, teknika honek apenas duen bigarren mailako ondoriorik. Gainera, ez du adin mugarik. Aurreneko infiltrazioa izaten da mingarriena; gainerakoak, ez hainbeste. Erresonantzia magnetikoek ondo erakutsi duten bezala, ozono infiltrazioek -normalean hiru saiotik hamarrera bitartean izaten dira- diskoa deshidratatzen dute lehenbizi, eta ondoren, zabaldu eta erregeneratu egiten da. Halaber, minarekin lotuak dauden hormonen jariaketa inhibitzen, hezurraren sorkuntza bultzatzen eta orno-muineko kanaletik kanpora atera den disko zatia desagerrarazten laguntzen du. Beraz, merezi du probatzea. Eraginkorra al da teknika hau? Nahiz eta teknikaren alde ez daudenek datuak kaskarragoak direla esan, ozonoterapia erabiltzen duten gaixoen %80 osatu egiten dira. Halaxe erakusten dute estatistikek. Belauneko artrosirako, kanpoko tunelaren sindromerako eta bizkarrezurreko kirurgiaren osteko fibroriestarako ere erabiltzen da teknika hau. Hori bai, baditu alde txar batzuk ere. Haurdun dauden emakumeek eta osteoporosia edo orno bat beste gainean lerratuta daukatenek, adibidez, ezin dute erabili. Gainera, Gizarte Segurantzak ez du ozonoterapia eskaintzen; beraz, nahiko teknika garestia da. Tratamendu saioak hiru egunean behin egiten dira normalean, eta behar diren infiltrazioak aldatu egiten da kasu batetik bestera. Lortzen diren emaitzak ikusita, pentsatzekoa da etorkizunean teknika unibertsalagoa izango dela. Hau da, ez dute soilik punta-puntako erietxeetan erabiliko.