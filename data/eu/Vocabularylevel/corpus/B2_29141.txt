Docutec Tontoleszentziaren gorazarre Ume izatetik gazte izatera dagoen denboraldiari nerabezaro deitzen bazaio ere, tontoleszentzia deitzen diot duela urte asko, tontoleszenteen irakasle izatea suertatu zitzaidanetik, hain zuzen ere, orain 25 urte. Hitzak ez du kutsu peioratiborik. LAURA MINTEGI / Sasoi horretako ezaugarriak oso erakargarriak dira helduarorako ere, eta beti pentsatu izan dut nerabeen kualitate batzuk heldutasunerako ere gordeko bagenitu, zoriontsuagoak izango ginatekeela. Den-dena ez da ji eta ja, egia da. Onartu behar da sasoi hori bidegurutzea dela, pasabidea, eta lehenago edo geroago igaro beharrekoa. Nerabearentzat garai gogorra da ezbairik gabe, eta are gogorragoa bere ondoan bizi behar duten gurasoentzat eta irakasleentzat. "Nola bizi nerabe batekin ahaleginean bizia galdu barik" ez da bakarrik liburu baterako izenburu erakargarria; errealitate hutsa da. Pazientzia ikaragarria behar da izaten dituzten gorabeherei eusteko, berak errusiar mendian dauden neurrian, norbera ere zorabiatu egin baitezakete. Ez dut ezagutzen gurasorik seme-alaba tontoleszentearekin inoiz pazientzia galdu ez duenik, ezta flematikoenak ere. Kontua da gurasook ez dugula ulertzen gauza inposible batzuk ezinezkoak direla, eta, gainera, ezin dutela izan. Esate baterako. Ez eskatu nerabeari sofan etzanda luze-luze ordu askoan egon dadin. Ez eskatu mahaian guztiekin batera bazkal dezan, eta modu egokian jezar dadin. Ez eskatu musika dezibelioz pasatuta ez jartzeko, edo noiz edo behin atea danbada batez itxi ez dezan. Ez da alferkeria, ez da gizabide arauak ahaztu dituztenik, ez da borondate txarra, ezta mintzeko grina berezia dutenik ere. Ezin dute ekidin, une batzuetan ezin dute beste modu batera jokatu. Zergatik? Aita batekin eztabaidatu nuen orain gutxi tontoleszenteen jarrera hori, eta nik esaten nion zein garrantzitsua den aldaketa hormonala, nola eragiten duen animoan, eta nahiz eta nerabeari eskatu gizabideki jokatzeko, askotan ezin duela tente jarri, gorputzak ez dielako erantzuten. Hazten ari dira, emakumetzen edo gizontzen ari dira, eta naturak tempus bat behar du moldatzeko. Aitak ez zidan sinesten. Borondate kontua zela zioen, arrazoinamendu hutsa, diziplina. Horrela ulertuz gero, etxean istilua sortzeko koktela zerbitzaturik dago.