Docutec Eskuak Eskuei buruzko artikulu laburra. Eskuen inguruko testu poetiko samarra da. KIRMEN URIBE/ Begitantzen zait ez naizela eskuekin ezer egiteko gauza. Beste batek egiten duela garai batean norberak egin behar zuena. Beti dagoela bitartekoren bat, bitartekariren bat. Begitantzen zait ez naizela eskuekin ezer egiteko gauza, ahaztu egin ditudala betiko legerik zaharrenak. Horrelakoetan aitona datorkit gogora. Aitonak aiztoarekin ola onduz edozein tresna egiteko nor zen, bazekien zuhaitzei erreparatzen, bazekien itsasoari begiratuz gero zer ekarriko zuen biharamunak. Amonaren eskuak ere gogoan ditut. Atsegin nuen, altxatu bezain laster, neure burua botatzea etxeko oherik zabalenean, etzunik zain, nire gorputz txikia izara zuriak noiz estaliko zain. Eta nola laztantzen zuen amonak burusia gero, ohea egin berri, udaberriko gari berdea hatz artetik pasako balu bezala. Ni, ordea, ez. Ez naiz nor eskuekin ezer egiteko; gerra batean ere, pentsatzen dut, ez nuke astebete ere bizirik iraungo; ez nuke jakingo jana lortzen; ez nuke jakingo, esate baterako, hotzari aurre egiteko, zer erre. Eta horrelakoetan ikaratu egiten naiz No man's land bezalako filmak ikusita. Eta hunkitu. Bosniako gerran bi soldadu lubaki berean harrapaturik. Biak ere elkarren arerio. Batek, bosniarrak, elastiko bat du soinean. Rolling Stones taldearen mingain gorria. Nire herriko batek zuen bera. Eta hango larre berdeak geure larreak ekartzen dizkidate gogora. Eta hango neguak, geurea. Ez, ez naiz gauza eskuekin ezer egiteko, eta zureak laztantzen nauenean ere zirrara egiten dit, eta atzera egiten dut beldurturik, beste garai batetik iritsi eta neguko gau ilunean ate joka datorren arrotza balitz bezala.