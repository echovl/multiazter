Docutec Hitz egin beharra daukagu Opor garai honetarako oso aproposa den ipuina idatzi zuen bere garaian Arantxa Iturbek. Guk hona ekarri dugu, zuk ere gozatzeko. 'Hitz egin beharra daukagu' esan zion Itziarrek Anjeli. Hegazkinera igotzeko zain, aurrera ezin eginik zeuden, eskuko poltsa zintzilik Itziar, maleta handia garraiatu ezinik, Anjel. - Orain eta hemen? -galdetu zion Anjelek, maleta lurrean utzita, hizketarako aireportuko ilara baino toki aproposagoren bat izango zela pentsatzen ari zela adierazi nahian. Baina Itziar ez zen jabetu hura hizketarako toki aproposena ez zenik. Atzetik zetozkienak aho txikiarekin kexaka hasi ziren, aurrera egiten ez bazuten beraiek pasako zirela, ea zergatik geratu ziren, zer demontre gertatzen zen eta ez zeukatela egun osoa han galtzeko asmorik. -Itziar, mesedez... -esan zion Anjelek atzeko begi guztiak bere bizkargainean sentitzen hasi zenean. -Azkeneko hilabeteak ez dira oso onak izan guretzat- Itziarrek ez zuen begien zamarik sentitzen, antza. -Itziar, itxarongelan hitz egingo dugu. Ordubete izango dugu gutxienez hegazkinera igo aurretik -gehitu zuen Anjelek Itziar errukituko zelakoan. -Beranduegi izango da -Itziarrek erruki- izpirik gabe. Atzekoen kexa-hotsa handituz zihoan. Azafatak begirada zorrotza bota zion ilara geraraziz hizketan ari zen bikoteari. -Azafata ere begira daukagu -esan zion Anjelek, non eta zertan ari ziren jabetu zedin. -Begira dezala, nahi badu. Begiratzearekin ez ditu gure arazoak konponduko. -Itziar, faborez, segi dezagun aurrera. Hasperen eginez, aurrera jarraitu zuen Itziarrek. Anjelek atzetik ezin zuen ikusi 'ni saiatu naiz' esaten ari zitzaion aurpegi-keinua. Itziarrek txartela azafatari erakutsi zion eta lurrean geratu behar dutenak eta hegan egitera doazenak bitan banatzen dituen muga pasa zuen. -Ekarri maleta. Nik eramango dut -esan zion Anjeli maleta kenduz atea zeharkatzearekin batera. -Zure txartela? -eskua luzatu zion azafatak Anjeli. -Nire txartela? -Bai, zure bidaia-txartela, jauna. -Ez al dizu Itziarrek, alegia, Itziarrek, emazteak esan nahi dut...? -Itziar aurrera zihoan atzera begiratu ere egin gabe. Orduantxe hasi zen konturatzen Anjel. -Itziar! - oihu egin zion. -Itziar! Nire txartela? Itziarrek, maleta lurrean utzi gabe geratu, burua jiratu eta 'ez dut ekarri' batez erantzun zion. -Barkatu, jauna; baina bidaia-txartelik gabe ezin zara hemendik pasa. -Zeri egiten zion irribarre emakume hark? -Baina oporretara goaz eta Itziar nire emaztea da eta ez dut ezer ulertzen. Itziar! Azafataren irribarrea maltzurra zela iruditu zitzaion Anjeli. -Bai, ulertzen dut, jauna, baina hemendik pasatzeko derrigorrezkoa da hegazkin-txartela eskuan izatea. Beraz... -Ahaztu egingo zitzaion, hori da, ahaztu egin zaio niretzat txartela ekartzea, despistea, badakizu, hainbeste gauzarekin ez da harritzekoa; baina oraintxe konponduko dut hau. Bai, segituan konponduko dut, noiz irtetekoa da hegazkina? -Berrogeita bost minutu barru, jauna. Baina orain hemendik joan beharra daukazu. Jendea pasa zain dago. Zain eta haserre zegoen jendea. Antzemateko moduan. Paretik kenduarazi zuen bultzata, presaka zirudien gizonezko batek. - Lasai, gizona! Izango da denontzako tokia -esan zion Anjelek lasaitasun-itxura erakutsi nahian.- Baita niretzat ere. Inork ez zion jaramonik egin. Azafata hurrengo bidaiariei ongietorria eman eta itxarongelarako bidea erakusten ari zen eskolan ikasitako irribarrea aldatu gabe. 'Gutxienez ez dago niri begira. Ahaztu izango nau' pentsatu zuen bere kasa Anjelek. Bazekien Itziarrek ez zuela txartela ahaztu. Ezker aldera pauso batzuk egin zituen itxarongela handik ikusteko itxaropenetan. Hantxe zegoen. Eta bertan, Itziar, bere emaztea. Ezagutzen ez zizkion eguzkitako antiaju handi batzuk jantzita, maleta ondoan zuela, aldizkari bati begira. Ezer gertatuko ez balitz bezala, patxada ederrean, oporretarako prest. Kanpotik ikusita, bidaia bakarrik egitea erabaki duen emakume ausarta zirudien. Eta halaxe zen. Lastima bere emaztea izatea! Beste edozein izan balitz, benetan erakargarria irudituko zitzaion. Saiatu zen Anjel besoak luzatuta Itziarren atentzioa erakartzen. Ez alferrik! Itziarrek ez zuen begiak aldizkaritik altxatzeko imintziorik egin eta Anjeli kristal beltzen atzetik begira zegoela iruditu zitzaion. Begira eta irribarrez. 'Hitz egin beharra daukagu' esaten zion Itziarrek. 'Hitz egingo dugu oporretan'. Anjelek. Eta orduan akordatu zen Itziarrek zenbat aldiz eransten zuen 'beranduegi izango da', azkenaldian. Aireportuan bezala. Hitzez hitz gogoratzen saiatu zen azken hamabost egunetan izandako elkarrizketa guztiak. -Hitz egin beharra daukagu, Anjel -hasi zen beste batean ere. Hitz egin behar hura ez zen parte onekoa! -Dena prest oporretarako? -moztu nahi izan zuen Anjelek betiko erretolika aspergarri hartan hasi baino lehen. -Dena prest. Horretaz hitz egin nahi dut -Hori ere esan zion. -Ez dago zer hitz eginik. Zuk antolatu eta zuk eramaten nauzun tokira joango naiz. -Hitz egin nahi nuke, halere. -Orain ez daukat astirik, laztana. Badakizu opor aurreko egunak nolakoak izaten diren. -Badakit bai, baina... -Konforma erraza naizela badakizu. -Bai, baina... -Fidatzen naiz zurekin. Ez zuen zintzo jokatu Itziarrek. -Maletak egin al dituzu? -galdetu zion egun pare bat lehenago. -Bakarra. -Hobeto! Pixu gutxiago! -poztu zen Anjel. Ez zion gezurrik esan Itziarrek. Behin bakarrik ere ez. Eta arrazoi zuen: hitz egin beharra zeukaten. Horixe pentsatu zuen Anjelek Japoniara zihoan hegazkina aireratzea zihoala entzun zuen unean.