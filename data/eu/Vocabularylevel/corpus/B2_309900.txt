Docutec Itzarbeibar etxekoa Joan den abuztuan sail honetan Orbaibar etxekoa izenburuko gutuna argitaratu zidan BERRIAk. Hartan kexu nintzen euskaldunok (baita euskaltzaleok ere) ez dakizkigulako euskaraz geure herriko leku izenak, eta euskal komunikabideetan erdaraz ematen direlako. Horrelako gutunak lehenago ere argitaratuak dira hemen. Gogoan dut nola irakurle batek idatziz jaso zuen, askotan entzun ahal izan duguna: ETB1en Euskal Herriko leku izen asko (Nafarroa Garaikoak bereziki), erdaraz ematen dira, betidaniko euskal izena baduten arren. Puiu herria aipatu zen orduan, esandako katean «Pueyo» izendatzen baitzuten kazetariek etengabe. Puiuarra adjektiboa -norbaitek jakin nahi badu- aspaldi dago dokumentaturik Artaxoa herriko euskal testu urrietan. Igandean (urriak 1) ETB1eko albistegian Uterga herria aipatu da eta, berriz ere, «Valdizarbe ibarrean» dagoela entzun behar izan dugu. Valdizarbe euskaraz Itzarbeibar da eta hala izan da beti, erdaraz San Sebastián dena euskaraz Donostia den bezala. Oso erraz kritikatzen da Nafarroako Gobernua euskal komunikabideetan ez dituelako hizkuntz legeak betetzen errepideetako kartelak eta seinaleak jartzean; eta gogor kritikatu behar dela iruditzen zait. Baina ez ote da barregarriegia, hori egin ondoren, euskal kazetariek Itzarbeibar Valdizarbe esatea, edo Egaibar Valdega edo Orbaibar Valdorba? Erdarazko vald- erro trinkotuak «valle de» esan nahi du, eta horixe da euskal izenek izaten duten ibar. Fenomeno bitxi eta guztiz esanguratsu honen harira nik egin dezakedan bakarra, euskal izenak ez dakizkiten kazetariei eta, oro har, komunikabideei, Elhuyar hiztegia (edo Interneteko beste edozein) aldian behin kontsultatzeko eskatzea da. Hiztegi horretan, 698. orrialdean, txukun eta argi jartzen du erraz aurkitzeko moduan: Valdizarbe. (Geogr.) Itzarbeibar (Naf.). Eskerrik asko zuen pazientziagatik, eta hurrengoa arte. Zein ote da hurrengoa? Olloibar? Goñibar? Esteribar? Erroibar? Eguesibar? Lizoainibar? Artzibar? Elortzibar... beharbada.