Docutec Ama onak Ama ona izatea eta langile fina izatea elkarren aurka omen daude. Horren azpian dagoen mezu sexistaren kotra argudiatzen du egileak. Arantza Urkaregi Pasa den astean, Nafarroako Unibertsitatera (Opus-enera, noski) etorritako Stanfordeko Unibertsitateko ekonomi irakasle andre batek azaldu zuenez, ama ona eta langile fina izatea bateraezinak dira gaur egun. Beraz, lan-merkatua malgutu behar da, emakumea bere umeak hezi ondoren berriro sartu ahal izateko. Argi dago zein den bere aukera: umeak zaintzeak izan behar du emakumeen lehentasuna. Eta beraz, emakumeak ama ona izatea aukeratu behar du eta enplegua utzi. Estatu Batuetan zabaltzen ari diren ideia nagusiak ez dira, ez, emakumeen aldekoak. Gure betiko paperera bueltatzea nahi omen dute: etxera. Egia da gure gizartea ez dagoela antolatuta bi paper horiek bateratzeko. Egia da gure denbora produkzio-aldiaren arabera antolatuta dagoela. Eta egia da emakumeok produkzio-mundura sartzeak lanaldi bikoitza ondorioztatu digula, etxeko lanak, umeen eta adineko pertsonen zainketak gure eskuetan irauten baitute. Atzo bertan irakurri nuenez, kanpoan lan egiten dugun emakumeon %60,4k etxeko garbiketan parte hartzen dugun bitartean, enplegudun gizonen %13,3k soilik egiten dute lan hori. Gauzak horrela, normala da aldi berean ama eta langile ona ezin izatea. Gure gizartea beste era batera antolatu beharra ezin ukatu, baina arazoari beste ikuspuntu batetik egin behar diogu aurre. Ama izateari lehentasuna eman ordez, umeen zainketa gizon eta emakumeen artean banatu behar da. Horretaz gain, emakumeok egiten dugun lana lan soziala denez, gizarteak berak hartu behar du bere gain lan horren alde handi bat, zerbitzu sozialak eratuz. Horrela, emakumeok produkzio-mundura sartzeko oztopo gutxiago izango ditugu eta langile «finak» izateko aukera izango dugu. Langile fina, baina, beharbada, ez ama ona. Nik behintzat ez dut ama ona izan nahi. Ez dut uste gizarteak sustengatzen duen lan-banaketa sexuala, hau da, gizonari kanpoko lana eta emakumeari etxe barrukoa, mantendu behar denik. Umeen ardurak guztiona izan behar du, eta ez emakumeena.