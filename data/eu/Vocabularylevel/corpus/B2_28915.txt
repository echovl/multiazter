Docutec Azalaren atzekoa Arratsaldeko zazpiak ziren. Kalea jendez gainezka. Halako batean negarraldi itzelaren aieneak entzuten hasi nintzen. Jendeak gutxitan egiten du barre kalean. Gutxitan negar aldarrika. GOIZALDE LANDABASO Arratsaldeko zazpiak ziren. Kalea jendez gainezka. Halako batean negarraldi itzelaren aieneak entzuten hasi nintzen. Burua biratzerakoan hogei urte ez zituen neska gazte bat lagun bati besarkatuta ikusi nuen. Lagunak lasaitu gura zuen, baina berak negar eta negar jarraitzen zuen. Euren albotik pasatzen ziren batzuk begiratu ere ez zituzten egiten. Beste batzuk, berriz, lotsaz beste aldera zihoazten. Eta ni bezelako bakarren batek liluratuta begiratzen zituen neska biak. Poztasun apurra sentitu nuen. Ez neskaren minagatik; bai, aldiz, une horretan sentitzen zuena adierazteko gai zelako. Orduntxe jabetu nintzen gero eta gutxiagotan ikusten nituela horrelakoak. Jendeak gutxitan egiten du barre kalean. Gutxitan negar aldarrika. Gero eta gutxiagotan ikusten ditut bikoteak kalean mosukatzen. Uste dut heldu ahala barruan sentitzen ditugunak adierazteko lotsa hazten zaigula. Etxe barrurako gordetzen ditugu horiek denak, eta, ondorioz, kalea izoztu egin dugu. Poztu egin nintzen negarretan ari zen neskagatik... eta nigatik ere bai. Oraindik ere sentitzen duguna adierazteko ausardia izatea seinale ona da. Nik ere negar egin nahi nuke sarri, gogotik egin ere, ikastolako lehendabiziko egun urrun hartan bezalaxe. Eta hasarreak barruko bazterren batean herratu baino nahiago nuke adierazi, garraxika eta ostikoka eta kolpeka eta txilioka. Eta barre egin ezelango muga barik. Barruko alaitasun dena ateratzeko moduko algaratan, albotik doazenen eta datozenen begiradetatik at. Urteek ematen dizkiguten zimurrek bizi izanaren lekuko ixila izan beharko lukete. Neskak malkotan blai jarraitzen zuen. Emakume nagusi bat hurreratu zitzaion eta lagunari ondo ote zegoen galdetu zion. Une horretan kale erdian zegoela gogoratu zuen neskak. Horrek, baina, ez zuen geldiarazi eta minari bide egiten segitu zuen. Azken batean Fitok kantatzen duen legez, garrantzitsuena azalaren atzean dagoena da, eta osterantzekoa geure oinak hasten diren tokian amaitzen da.