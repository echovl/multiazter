Docutec Txikiegia, handiegia...? Gazte eta nagusiek, oraindik, garrantzi handia ematen diote gorputzeko atalen tamainari. Oraindik gogoan dut orain bi urte Gernikako ikastetxe batean emandako eskola. Hura bukatzean, 13 urteko mutiko bat etorri zitzaidan. Bi eskuak genitalen parean zituela, bere adinerako tamaina «hura» egokia zen galdetu zidan. Ez dut gertaera xamur hura sekula ahaztuko! Gazte horren galdera ez da harritzekoa. Haiekin lan egiten dudanean tamainari buruzko hainbat galdera sortzen dira. Gehienek, ordea, ez dituzte zuzenean galdetzen. Paper batean idazten dituzte, izenik jarri gabe. Batzuetan, gainera, neskak dira tamainari buruzko galderak egiten dituztenak. Adin horretan halako galderak egitea ez da harritzekoa. Izan ere, mutikoen gorputzek izugarrizko aldaketa jasaten dute, eta kezkatuta daude gai horrekin. Nagusiekin lan egiten dudanean ere, maiz azaltzen dira tamainari buruzko galderak. Orain gutxi arte gizonek egiten zituzten galdera horiek, baina azken urteotan emakumeak ere kezkatzen ari dira gai horrekin. Interneten bilatuz gero, horri buruz hainbat informazio topa daitezke. Ohiko galdera da tamainari buruzkoa, eta jendearen artean denetariko erantzunak topa ditzakegu. Batzuek garrantzia ematen diote, eta beste batzuentzat ez da hain garrantzitsua. Badira ezkutuan edo bikotekidearekin batera zakila neurtzen dutenak. Askotan barre egiteko izaten da, baina bestetan gaiarekin kezkatuta daudelako. Jakin-mina eta kezka ez dira falta. Historian zehar hori frogatzen duten makina bat adibide dago. Oraindik ere, zakila eta haren erekzioa dira gizontasunaren ikurra. Erekzioak gizontasuna esan nahi du, eta gizontasunak batzen ditu indarra, gaztetasuna, boterea.... Beraz, eredu horretan zakilaren tamainak garrantzi handia du. Gizonari ziurtasuna ematen dio. Presioa, halere, aspalditik dator. Historiako hainbat kultur eta garaitan ikusten da hori. Asia hegoaldean zakila gurtzen dute, ugalkortasunaren ikurra baita. Afrika ipar-mendebalean zakilaren itxura duten bitxiak egiten dituzte. Indarraren eta ugalkortasunaren ikurra dira bitxi horiek. Zakilak botere magikoak dituela uste dute Amerika hegoaldean. Bretainian, Harri Aroko-orain dela 4000 urte baino gehiago- 9 metroko granitozko zakil bat gurtzen dute. Orduan ez zekiten zergatik handitzen, loditzen eta zutitzen zen zakila. Magia iruditzen zitzaien. Gaur egun, gauza batzuk ez dira horrenbeste aldatu. Are gehiago, betiko aldagaiak mantentzen dira. Beraz, garai bateko ereduko gauzak azpimarratzen dira. Hau da, zakila da gizonen indar sentimenduaren ikurra. Gaur egun, gorputza aztertzen denean, garrantzi handia ematen zaio tamainari. Nesken titietan, gerrian nahiz mokorretan eta, mutilen sorbaldetan, ipurdian eta zakilan ikusten da hori. Bakoitzari neurri bat ematen zaio, eta gizarteak ezarritako tamainak betez gero, ederra eta zoriontsua zara. Hori hala izanda, ez da harritzekoa jendeak gizarteak ezarritako neurriak eduki nahi izatea. Gizarteak berak asmatutako arazoa izanik, konponbidea ere jarri dio: estetika klinikak, dietak, psikologoak, medikuak... Denak gure mesederako. Sarritan esan badugu ere, tamainak ez du eraginik plazerean. Emakume eta gizon ugari etorri zaizkit kontsultara, estetika ebakuntza egin eta plazerarekin zuten arazoa konpondu ez dutenak. Gustuen arabera ez dago askorik esateko, baina desioa, plazera pizteko eta mantentzeko askoz ere aldagai gehiago behar izango dira. Egia da, halere, gure gorputz atalen batekin gustura ez egoteak eragina izan dezakeela gure harremanetan. Ziurtasun gutxiago izango dugu, eta horrek eragina du plazerean, desioan eta gozamenean. Beraz, garrantzitsuena ez da tamaina, baizik eta tamaina horrekin nola sentitzen garen.    