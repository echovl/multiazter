Docutec Aisialdi zuria Elurretara joateko aholkuak Abenduan sartzearekin batera, eski denboraldia hasten da, eta ez du etenik izaten apirilera arte. Eskiak edo beste negu kirol batzuek erakarrita, herritar asko joaten da elurretara. Donostiatik, esaterako, egunero, eski estazioetara joateko autobusak ateratzen dira. Eskiak zale asko ditu Donostian eta Euskal Herri osoan. Eta gero eta jende gehiago ausartzen da eskiatzen. Candanchu, Astun, Formigal, Baqueira Beret, Grandvalira... Eski estazioen aukera zabala da. Euskaldunek, hala ere, gertueneko estazioetara jotzen dute gehien. Eski nordikoa egiteko, adibidez, ez dago Euskal Herritik atera beharrik; Aralarren, Abodin, Iratin edo Belaguan bertan egin daiteke. Eski alpinoan edo snowboardean aritzeko, berriz, urrutixeago joan behar da, Aragoiko Pirinioetara. Willy Barbier mendizale donostiarrak bi urte pasatu ditu sorosle Aragoiko Panticosan: "Panticosan euskaldun franko ibiltzen da, eta euskara gaztelania bezainbeste entzuten da", azaldu digu. Izan ere, Aragoiko Pirinioetara joateko hamaika aukera dago; adibidez, Donostiatik, egunero ateratzen dira Astun, Candanchu eta Formigalera joateko autobusak. Goizeko 06:00etan abiatzen dira, Pio XII. plazatik, larunbatean izan ezik. Larunbatetan, 19:30ean ateratzen dira. Hori bai, autobusotan joateko,  izena aurretik ematea komeni da. Elurretara joateko aholkuak - Elurretara lehen aldiz joanez gero, aproposena da ekipoa estazioan bertan alokairuan hartzea ¿eskiak, makuluak, botak...¿ eta arropa beste norbaiti eskatzea ¿eskularruak, txamarra...¿. Ekipo osoa alokairuan hartzeak 15 eta 25 euro bitartean balio du, egunean. - Arropak erosoa, iragazgaitza, transpiragarria eta hotzaren aurkakoa izan behar du, baina ez du gorputzaren malgutasuna eragotzi behar. - Ez da komeni arropa gehiegi janztea, azkenean enbarazu besterik ez baitu egiten. Baina ezta gutxiegi ere, erorikoetan eta eguzkiaren erredurentzat arriskutsua delako. - Eguzkitik babesteko, beharrezkoa da aurpegian eta ezpainetan krema ematea; eguzkiaren erredurak eta intsolazioak saihesteko nahitaezkoa da. - Eguzkitako betaurrekoak ezinbestekoak dira, elurrak eguzkitik hartzen duen erradiazioaren %85 islatzen baitu. Elur-bisutsetik babesteko ere balio dute. - Materiala erostea erabakiz gero, itxaron beherapenak edo eskaintza bereziak iritsi arte. Materiala garestia da, baina eskiaren merkatua oso aldakorra da, eta sarri mauka ederrak izan ohi dira. Erosi aurretik, modeloa alokairuan hartzea eta probatzea da onena. -  Materiala aukeratzerakoan, kontuan izan norberaren maila. Hasiberrientzat eskiak arinak eta abiadura txikian biratzeko modukoak izan behar dute. Maila ertainekoentzat, berriz, pisu eta luzera handiagokoak.