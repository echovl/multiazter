Docutec Ile-apaindegian Ile-apaindegian konfirmatu dut susmoa: munduak ez dauka konponbiderik. Batzuk, beti pelukero. Besteak, gogoz kontra, ilea moztuta. Triste irten naiz. Sartu eta nire ustez argi eta garbi, ondo ulertzeko moduan, sobrako hitzik gabe eta mezua zuzen adieraziz esan diot pelukerari: «Ile hauek txukuntzera etorri naiz. Puntak moztu eta bere horretan eramateko melena informala nahi nuke». Onar dezaket «txukundu» ez dela oso hitz objektiboa. Onar dezaket «pixka bat» oso neurri erlatiboa dela. Onar dezaket «melena» ere ile motzaren eta ile luzearen artean dagoen zerbait dela, zerbait laburra batzuetan, luzeagoa bestetan. Ikustekoa nola heldu dien guraizeei. Topikoa da: ile-apaintzaileak arriskutsuak dira guraizeak eskuetan eta ile mataza begien aurrean dutela. Topikoa baino gehiago egia da (topiko guztien oinarri nagusia). Beraien lana guraizeak eskuetan ilea moztea delako. Eta horixe egin dit. Moztu. Eta pelukera bere sorkuntzari begira harro zegoen bitartean (ze, pelukerek ez dizute inoiz zuri begiratzen, beraien obrari baizik) konturatu naiz: munduak ez dauka konponbiderik. Biren arteko elkarrizketa arrunt eta garrantzirik gabean, batek zer nahi duen adierazteko gaitasunik ez badauka edo besteak nahi duena ulertzen eta egiten badu, erraza da ulertzen bi baino gehiago gai benetan garrantzitsuez nola ariko diren. Ba, hori.Batzuk, beti pelukero. Besteak, gogoz kontra, ilea moztuta. Triste irten naiz. Eta ez melenarik gabe geratu naizelako. Hori denborak konponduko du.