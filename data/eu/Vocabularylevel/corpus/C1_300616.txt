Docutec Esperma artifizialez sagu biziak jaiotzea lortu dute, lehen aldiz «Lehen aldiz bizia sortu dugu esperma artifiziala erabilita. Horrek lagunduko digu jakiten gizonezkoek nola sortzen duten hazia eta zergatik gizonezko batzuek ezin duten hori egin». Baieztapena eta promesa Karim Nayernia zientzialariaren lehen hitzetan esperimentua azaltzeko. Nayerniaren taldeak esperma sortu du sagu enbrioietatik ateratako ama zeluletatik. Hazi horrekin sagu emeak ernaldu, eta sagu kumeak lortu dituzte laborategian. Bide horretatik gizonezkoen antzutasuna konpontzeko itxaropena piztu du saioak. Goettingengo (Alemania) Georg-August unibertsitateko ikertzaile talde batek sortu du esperma artifiziala laborategian. Hiru egun zituen sagu baten enbrioi batetik zelula amak erauzi zituzten zientzialariok. Gai kimikoekin bultzatu zituzten zelulok esperma zelulak bihurtzera. Gero laborategian heltzen utzi zituzten zelulok, espermatozoideak lortu arte. Beste zientzialari batzuk lortua zuten lehenago esperma eta obuluak ama zeluletatik sortzea, baina Nayerniaren taldea izan da lehena animalia biziak jaiotzea lortzen. Izan ere, 210 obulu ernaltzen saiatu ziren ikertzaileok haziarekin. Saioa in vitro egin zuten, espermatozoideak ez zirelako behar bezain indartsu obuluak saguen obulutegian ernaltzeko. Soilik 65 obulu ernaltzea lortu zuten, eta sagu emeen gorputzetan txertatu ondoren, zazpi sagu kume baino ez ziren jaio. Horrez gain, jaiotako animaliek anormaltasunak zituzten. Denak antzuak ziren, ibiltzeko edo arnasteko zailtasunak zituzten eta handiegiak edo txikiegiak ziren, sagu normalen aldean. Horrez gain, bizialdi motzagoa izan zuten. Denak hil ziren jaiotzatik hiru egunetik bost hilabeterako tartean, sagu osasuntsuek bi urteko bizialdia izan badezakete ere. Teknika hobetuko duela agindu du Nayernia zientzialariak eta aukera harrigarriak bezain eztabaidagarriak iragarri ditu. Emeen ama zeluletatik ere esperma sortzea espero du ikertzaileak. Hori lortuz gero, sagu bat kumeen aita eta ama aldi berean izateko aukera legoke. Gizakietara salto eginez, gizonezkoek zein emakumezkoek esperma zein obuluak eman ahalko lituzkete, eta haurrak izan bikotekiderik gabe. Horrez gain, sexu bereko bikoteetako bi kideei euren haurren guraso biologikoak izateko aukera emango lieke teknikak etorkizunean. Antzutasuna amaitzea helburu Edonola ere, teknikaren lehen aplikazioa gizonezkoen antzutasunari aurre egitea litzateke. Gizonen %1ek inguru ez du espermarik sortzen, eta beste %3-4k kopuru txikiegian sortzen dute. Antzutasun arazoak milioika gizonezkori eragiten die mundu osoan.   Lehen probetako umea haurdun dago Louise Joy Brown du izena, eta munduan in vitro ernalduta jaiotako lehen haurra izan zen duela 27 urte, 1978ko uztailaren 25ean. Orain ama izateko txanda heldu zaio berari, eta zientziaren laguntzarik gabe geratu da haurdun. Antzutasun mota batzuk gurasoetatik haurretara pasatzen dira eta arazo gehiago izan ohi dituzte lagunduriko ernalkuntzako haurrek. Brownen gurasoak bederatzi urtez saiatu ziren umeak izaten, baina amaren umetokiko tronpak blokeaturik zeuden. Ernalkuntza lagundua esperimentala zen orduan, eta galdera etikoak sortu zituen Brownen gurasoen tratamenduak, sendagileek ez zietelako esan oraindik ez zela haurrik jaio munduan era horretan. Postaria da egun Louise Brown Erresuma Batuko hegoaldean.  