Docutec Tamainak garrantzia du Elektronika inguruko ikerketak etengabe aurrera egiten dute. Inoiz baino elektronika aparailu txikiagoak egiteko teknologia garatu dute Japoniako bi enpresek. Horrelako teknologiak egundoko eraina izan dezake gure bizimoduan. Aurreko astean Toshiba eta Sony korporazio japoniarrek mikrotxipen garapenerako hitzarmenaren lehenengo emaitzak kaleratu zituzten. Haien arteko elkarlanak lau urteko historia arrakastatsua du. Oraingoan, 45 nanometroko zirkuituak diseinatzeko tresnak garatu dituztela iragarri dute: http://www.toshiba.co.jp/about/press/2005_12/pr0701.htm Nanometroa oso tamaina txikia da: nanometro bat metro baten mila milioiren zatikia da, hau da, milimetro batek milioi bat nanometro ditu. Ideia bat egiteko, Angstrom unitatea, atomoak neurtzeko erabiltzen den unitatea alegia, 0,1 nanometroren baliokidea da. Beste era batera esanda, nanometro bat neurtzeko hamar atomo jarri beharko genituzke segidan, gutxi gorabehera. Eta japoniarrek 45 nm tamainako zirkuituak sortzeko tresnak eskutan dituztela iragarri dute; harritzeko modukoa da, benetan. «Eta zertan eragiten dit niri?», zure buruari galdetuko diozu 400 milioi nanometroko ogitartekoa eskuartean duzun euskaldun horrek. Zeure galderen erantzuna japoniarrek dute: mikrotxip delakoekin egin daitekeen edozein gailuk, konputagailu batek adibidez, tamaina mikroskopikoa izango luke. Orain arte, teknologia hau (nanoteknologia izena duena) memoria zirkuituen tamaina txikitzeko erabili dute, baina hemendik aurrera nanokonputagailuak ekoizteko ere erabil dezakete. Nanoteknologiak zientzia-fikzioan itzal handia du. Filmetan behin baino gehiagotan ikusi ahal izan dugun mundu mikroskopikoa garatzeko bidean gaude. Esperimentu asko egiten ari dira eguneroko gailuen tamaina txikitzen joateko, baina hori ez da dena. Gorputzaren barruan sartu ahal izango diren medizina-robotak ere diseinatzen ari dira. Honelako gailuen funtzionamendua Von Neumannen automatan oinarritzen da. John Von Neumann (1903-1957) matematikari hungariar ospetsua izan zen. Berari zor diogu konputagailuen barne-egitura, eta beste hainbat gaitan ekarpen aipagarriak egin zituen: mekanika kuantikoan, jokoen teorian, multzoen teorian, etab. Bere garaiko pertsonarik jakitunena zela zioten. Beno, horretaz gain, edatea ere izugarri gustatzen omen zitzaion, baina hori beste kontu bat da. Von Neumannek nanoteknologiaren oinarri izango zen automata teorikoki definitu zuen. Bere ustez, bi atal izango lituzkeen gailu sinple batek arazo konplexuak konpontzeko ahalmena izango luke: zati batek, bere burua errepikatzeko programa gordeko luke, eta beste zatiak inguruko gaiekin aurreko programa jarraituz bere burua eraikitzeko ahalmena izango luke. Von Neumannek bizitza bera honelako mekanismo batean oinarritzen zela uste zuen, eta aurrerago hala zela frogatuko zen: gure zelulek portaera berdina dute: DNA kateak zelulak eraikitzeko programak dira, eta proteinak eraikitzaileak. «Eta niri zer?», esango diozu zuk, 500 milioi nanometroko ogitartekoari hortza tinkatu nahi dion euskaldun horrek. «Ba zuri bost!», esango nizuke nik. Baina zure ogitarteko horretan hamaika nanorobot egon daitezkeela ohartarazi nahi dizut, besterik gabe. Kolesterola suntsitzeko programatuta badaude, gaitzerdi, baina auskalo zertarako erabili nahi dituzten japoniarrek...