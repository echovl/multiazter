Docutec Gabonetako jostailuak Jostailuak erosteko, ezaugarri asko izan behar da kontuan: prezioa, adina, balioak... Gabonak, Olentzero, opariak... Haur eta merkataritza zentro askorentzat zorionean, opariak erosteko garaia gain-gainean dugu. Garai hauetan guraso askoren buruhaustea izan ohi da haurrarentzat egokiena zer den asmatzea. Zer erostea komeni da? Oparia jolaserako edo hezteko tresna da? Marije Apodaka haurren heziketaz arduratzen den Urtxintxa eskolako genero arduraduna saiatu da galdera horiei guztiei erantzuten. «Lehenengo erosi edo ez erosi erabaki behar dugu, ohituta ez bagaude ere jostailuak birziklatzea edo partekatzea ere posible baita». Hasieratik Olentzerori lana zailtzen hasi da Marije Apodaka, baina pauso bat aurrera eman, eta erosi behar izanez gero zeri begiratu behar zaion azaldu du. «Adina kontuan hartu behar da, horren arabera garatzen baitira gaitasun batzuk. Horrez gain, gizartea nolakoa den aztertu behar da; gizarte patriarkala da gurea. Gu umeari gizarteak eman ezin diona ematen saiatzen gara. Neska edo mutila izan, gauza positiboak transmititzen saiatu behar dugu». Haur bakoitzari, bere oparia Gabonetan opariak denentzat erosteko joera izaten da; horrek sortzen ditu buruko minak. Zein da adin tarte bakoitzerako egokiena? «Hasieran, ukimena, entzumena eta ikusmena lantzea da egokiena; behin 6 hilabetetik aurrera mugikortasuna handiagoa da, eta psikomotrizitatea lantzea komeni da». 3 urtetik aurrera jada haurra bere gorputza ezagutzen hasten da, nolakoa den ulertzen, eta, Apodakak azaldu duenez, jada beste gaitasun batzuk lantzeko aukera izaten da hor. «Ibiltzen, korrika egiten eta hitz egiten badakite, normalean; ipuinak, jolas sinbolikoak eta ukimena lantzeko jolasak dira egokienak. 3-5 urte artean mozorroak, panpinak eta kotxetxoak erabiltzeko moduan izaten dira». 6-10 urte artean abstrakzio kognitiboa garatzen hasten dira, eta galdera jolasak, sinboloak, musika tresnak eta ordenagailuak erostea komeni da. «10-11 urtetik aurrera logika garatua izaten dute. Pentsatu, aztertu eta interpretatzeko moduan izaten da haurra; horretarako, mahai-jokoak, amaiera desberdineko ipuinak eta elkarlanean aritzeko jokoak komeni dira». Haurrak oparien inguruan jarri eta guraso askorentzat lasai egoteko aukera ona izaten da Gabonen ondorena. Apodaka ez da horren aldekoa. «Umeak jolasten ari direnean helduok bertan izatea oso garrantzitsua da, jokaera bat indartzeko edo sendotzeko aukera ematen baitu horrek». Eta nori ez zaio pasatu inoiz jostailu bat erabat baztertu eta Gabonak iristean aitona-amonek edo lagunek jostailu hori bera oparitzea? «Kasu horietan mezu negatiboak bidali behar dira, bai hitzez eta bai ekintzez; jostailua ez diogu kenduko, baina jolasten ari den lekutik joan egingo gara. Umeak aitari, amari, lagunari, hezitzaileari jostailu hori ez zaiola gustatzen ikusten duenean, jostailu hori erabat egokia ez dela ikusiko du». Sexu bereizketarik ez Baloia eta panpina; mutila eta neska. Gizarte patriarkalaren ispilua. «Helduok baloia mutilari ematen diogu, eta panpina, neskari. Baloia mutilarentzat balio positiboak lantzeko egokia bada, neskarentzat zergatik ez? Neskek 5-6 urterekin etxekoa imitatzeko joera izaten dute, afektibitatea lantzen dute. Helduetan hori nabarmena da; gizonezkoek, oro har, haurrekin komunikatzeko zailtasunak izaten dituzte. Baloia eta afektibitatea balioak lantzeko egokiak badira, guztientzat dira egokiak, neska izan edo mutila izan». Haurrari arrazoiak ematen erakutsi behar zaio, baina horretarako aurretik gurasoek gauza bera egitea beharrezkoa da. «Gu gara haurren ereduak. Garrantzitsua da haurrei zer eta zergatik nahi duten entzutea; 4 urterekin hasten dira haurrak eskatzen. Argudiatzen jakiteko, lehen 4 urteetan helduok gauza guztien zergatiak ematea beharrezkoa da», azaldu du Apodakak. Jostailua erostea gauza erraza da; egokia aukeratzea da zaila. Apodakari jostailu egokiak erosteko truku berezirik dagoen galdetuta, ezetz erantzun du, baina aholku txiki bat, behintzat, eman nahi izan du. «Erosi aurretik pentsatu. Jostailuen bidez hainbat balio transmititzen dizkiegu haurrei. Gurasoak ez gara laguntzaile soilak; hezitzaileak ere bagara».  Opariak erosteko EKAren aholkuak Euskal Herriko Kontsumitzaileen Antolaketak (EKA) Gabonetan gurasoek opariak erosi edo aukeratzeko garaian kontuan izan beharko lituzketen hainbat ezaugarri jakinarazi ditu: > Jostailuek, ondo pasarazteaz gain, seguruak izan behar dute haurrarentzat. > Produktu batzuek ez dituzte Europar Batasunak zehaztutako arauak errespetatzen; kontuz ibili behar da aukeratzerakoan. > Jostailu bakoitza adin tarte baterako da egokia; gurasoek txikitatik heziketa sexista, oldarkor eta arrazista alboratzea beharrezkoa da. > Jostailuak funtzionatzen duen ikusi behar da; etiketan jostailuaren izenak, zergatiak, markak, egilearen helbideak eta herrialdeak zehaztuta egon behar dute irakurtzeko eta ulertzeko moduan. > Jostailu bakoitzean zehaztuta egon beharko du zein adinetarako den egokia; jostailua nola erabili behar den eta zer arrisku dauden ere ohartarazi behar da. > Haur zaharragoentzako jostailuetan jostailu kimikoak kasu arriskuak azpimarratu behar dira. > Jostailuak segurtasun arau guztiak betetzen baditu, Europako homologazio probak pasatu dituen seinalea eduki behar du. > Haurraren izaera kontuan izan behar da opariak erosteko garaian. > Haurrek sortzeko gaitasuna landu behar dute, daukatena baloratzen ikasteko. Jostailuak etorkizunean erabilgarri izango diren balioak ezagutzen lagundu behar dio haurrari: partekatzea, taldean jolastea, erlazionatzea... > Jostailua erostean ordainagiria eskatu behar da beti; urtaro jakin baterako soilik ez diren dendetan erosi jostailuak