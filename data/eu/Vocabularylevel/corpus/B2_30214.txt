Docutec Turismoa maldan behera Argi gorri guztiak piztu dira Espainiako turismoaren etorkizunean eta oro har, ekonomian, sektore horrek Estatuko aberastasun sorkuntzan %12 biltzen baitu. Etorkizun iluna du Mediterraneoko olrain arteko ereduak. RAMON VILARO Argi gorri guztiak piztu dira Espainiako turismoaren etorkizunean eta oro har, ekonomian, sektore horrek Estatuko aberastasun sorkuntzan %12 biltzen baitu. Kataluniako kasuan, diru sarreretan Estatuko lehen komunitate autonomo turistikoan, alarmak larrialdirako bidea egin du, hilabeterik oparoenean, abuztuan, datuak ez baitira batere onak izan. Are okerragoa izan daiteke, aurreikuspenen arabera, datorren urtea okerragoa izango baita. "Eredu agortua dugu". "Prezioak altuegiak dira". "Aspaldian erreformak behar genituen". "Oraindik turismoa salbatzeko garaiz gabiltza". Baieztapen horiek, eta gehiago, sektoreko ordezkariek, administrazioak, ostalaritzako arduradunek eta unibertsitarioek ere errepikatzen dituzte. Orain dela bi urte, mundu mailako tour operator handienak, Tui World multinazionalak, eguzkia eta hondartzan, eta esaten ez bada ere, alkoholean eta sexuan finkaturiko Espainiako turismo ereduaren ahultasuna iragarri zuen. Balear Uharteetan, Katalunian, zein Kanaria Uharteetan, ez zitzaien batere jaramonik egin egoera horren berri ematen ari zirenei. "Beti izango ditugu turistak" esan zidan Lloret de Mar-eko ostalari eta lagunak. Baina, baikortasun hori uztailean hotela erdi-beteta eduki duenean eta abuztuan, hilabeterik oparoenean, guztiz beteta ez daukanean, errealismorako bidea hartzen ari da, alegia, ezkortasunerakoa, uztaila osoan hotela erdi-beteta izan duela aitortu duenean. Are larriagoa da jakitea, tours operadorsak datorren denboraldirako prezioak negoziatzen hasi direnean, ostalariak horiek merketzeko estutzen ari direla. Argudioak? Grezia, Turkia, Kroazia edo Egiptok prezio hobeak eskaintzen dituzte. Turismoaren sektorearen krisi larriaren aurrean, turisten kopurua aurreko urteetan baino %30 txikiagoa izaten ari dela esaten hasi dira. Kataluniako Generalitatea, azkenean, badirudi irtenbide bila hasi dela eta, abuztuan bertan, "aditu taldea" osatuko duela jakinarazi du... Jakinduria handia beharko dute irtenbideak bilatu nahi badituzte, horiek baldin badaude, behintzat. Hasi, ziurrenik, sektorearen birmoldaketa sakon batetik hasiko dira, ondoren sektorearen promozio bide berrietatik ekin eta Kataluniaren irudi orokorrarekin kultura saldu ahal izateko. Hori aspaldi egin beharra zegoen, "turista oparoen" garaietan, dena beteta zegoenean, Balkanetan gerra pil-pilean edo Egipton terrorismoa zeudelako. Kataluniako turismoa marka da jada, Merkataritza, Kontsumo eta Turismo Sailaren menpe dagoena. Sail hori bera izango da irtenbideak bilatzen saiatuko dena, nahiz eta, ez duen jende askok espero krisi honi buelta emango dion irtenbiderik aurkituko dutenik, batez ere joerak, modak asko aldatzen direlako. Horren lekuko garbiena, besteak beste, hegaldi merkeena da. Nork egingo du Lloret edo Saloura prezio berean Karibeko hondartza eder batean astebete egon badaiteke. Egoera horixe da, eta adituek, bitartean, buruhauste ugari dituzte sektorea krisi sakon honetatik aterako duen ideiaren bila. Badakigu, ordea, turismoaren mauka amaitzeko zorian dagoela eta maldan behera datorrela.