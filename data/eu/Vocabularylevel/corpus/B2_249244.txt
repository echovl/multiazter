Docutec Eguzkiaren indarra, energia bihurtzen denean Kontrakoa pentsa badaiteke ere, Euskal Herriko giroak ez digu aparteko arazorik sortzen eguzkiaren indarraz baliatu nahi izanez gero. Gaur egun, uste horiek erabat baztertuta daude eta eguzki-indarra ustiatzeko gero eta eguzki-plaken instalazio gehiago aurki ditzakegu nonahi. Izan ere, eguzkia energia-iturri agortezina da, hurrengo 6.000 milioi urteetan bederen, eta, gainera, ez dago erregairik, ez erauzi eta ez garraiatu beharrik. Zuzenean iristen da paneletaraino. Sare elektrikoa batere zabalduta ez dagoen tokietan oso baliagarriak dira eguzki-panelak, sarea sortzea baino errazagoa, merkeagoa eta garbiagoa baita hauek instalatzea. Horregatik, eguzki-panelak mendiko borda, ermita, baserri, eskola eta ospitaleak argitzeko erabiltzen dira eta dozenaka mila halako instalazio fotovoltaiko ari dira lanean gaur egun. Hala ere, bestelako tokietan ere, hau da, argindar-sarea egon badagoen tokietan, aurki ditzakegu eguzki-panelak: zirkulazio-seinale argidunetan, faroletan, erlojuetan, telefonoetan, telekomunikazio-sateliteetan eta abarretan erabiltzen dira. Beste aplikazio interesgarria ura ponpatzeko sistemak dira: ura behar denean eta lur azpitik ateratzeko energiarik ez dagoenean oso ongi funtzionatzen dute. Aipatutako aplikazioak sistema fotovoltaiko autonomoen taldean sartzen dira, hau da, ohiko sare elektrikoarekin inolako loturarik ez duten sistemen artean. Hain zuzen, mota horretakoak dira instalatzen diren gehienak. Baina, energia fotovoltaikoak badu beste aplikazio-bide bat, sare elektrikoari loturiko instalazio fotovoltaikoak, alegia: kasu honetan sarea badagoen lekuetan elektrizitatea sortzen duten panelak ipintzen dira eta elektrizitate hori zuzen-zuzenean sarera bidaltzen da. Horrela, etxeetako argia zentral elektriko, termiko edo nuklearretatik etorri beharrean, teilatuan jarritako eguzki-paneletatik iritsiko da. Sortzen den argindarra sarean jarri, zure beharrak ase eta soberakina argindar-etxeari sal diezaiokezu. Hauxe da sistema hau errentagarri bihur dezakeena. Nolanahi ere, instalazioak aski garestiak dira eta inbertsio horri etekina ateratzeko erabiltzaile askok argindar-etxeari salduz gero, urte batzuetan egindako gastuari buelta emateko aukera dago. Energia fotovoltaikoa interes handikoa da berriztagarrien arteanFotovoltaiko hitza ulergaitza da, dudarik gabe, gaiaz asko ez dakien edonorentzat. Baina, esanahia aski sinplea du: Eguzkitik izpi, erradiazio edo fotoi modura datorren energia elektroien mugimendu bihurtzen da; edo bestela esanda, elektrizitate bihurtzen da. Hori zelula fotovoltaikoa izeneko bitartekariaren bidez egiten da, teilatuetan eta beste hainbat lekutan jartzen diren eguzki-panelen oinarrizko unitateen bidez. Goranzko tamaina-ordenan, zelula multzoek moduluak osatzen dituzte eta modulu-multzoek panelak. Instalazio fotovoltaikoen osagaiakEguzki-panelez gain, instalazio fotovoltaikoek beste bi osagai nagusi dituzte: erreguladorea eta metagailua. Metagailuak egunean zehar ekoitzitako energia elektrikoa gordetzen du, ekoizpena urriagoa den unetan edo gauetan (ekoizpenik ez dagoenean) korronte elektriko konstantea jaso ahal izateko. Erreguladorea, berriz, segurtasun-sistema baten modukoa da: metagailua beteta dagoenean korronteari bidea moztu egiten dio, metagailuak inolako kalterik jasan ez dezan. Eguzki-energiak oso hondakin gutxi sortzen du, ez du kutsadurarik igortzen atmosferara (ez eta ibai edo itsasoetara), ez dio fauna eta florari kalterik eragiten eta, gainera, erabat isila da, ez du poluzio akustikorik sortzen. Ingurugiroaren ikuspuntutik, metagailuak dira instalazio fotovoltaikoen punturik ahulena: horiek beruna, nikela eta kadmioa bezalako substantzia toxikoak dituzte eta ondo zaindu eta birziklatu behar dira. Baina, energia fotovoltaikoa energia garbia da, oro har. Eguzki-energia ura berotzekoEtxerako ur beroa lortzeko, igerilekuak berotzeko eta berokuntza -sistemetan aprobetxatzen da gehienbat energia-mota hau. 'Sistema mistoa' izeneko eguzki-instalazioetan ur beroa lor daiteke eguzki-irradiazioa izaten denean, eta sistema konbentzionalekin batera erabiltzen dira, adibidez, gas natural bidezko galdarekin, eguzki-sistemarekin nahikoa ez denean zerbitzu guztietarako. Berez, ur bero bidezko berokuntza eta ur bero-sistema etxe baten energia-gastuaren %30eraino iritsi daitezke. Kontsumitzen den ur-kopurua erabileraren eta ohituren araberakoa da, baina baliabide urria den ura aurrezteko erarik egokiena erabilera neurritsu eta eraginkorra egitea da. Sistema eraginkor batek, eguzki-sistemak, adibidez, lagundu ahal digu kontsumoa, eta beraz, faktura murrizten. Eguzki-energia termikoa ekonomikoa da; izan ere, ur beroaren faktura %80 gutxitu dezake. Hala, instalazioaren kostua nahiko azkar amortizatuko dugu. Gainera, ingurumena babesten du, elektrizitate-kontsumoa murrizten baitu, eta beraz, berotegi-efektua eragiten duten gasen emisioa ere bai. Informazio gehiago nahi izatera: www.eve.es helbidera jo. Diru-laguntzen edota instalazioen ezaugarrien berri izateko, informazio ugari ageri da. LaburtuzEguzkia etengabeko energia-iturria da. Energia hau erradiazio moduan heltzen da lurraren gainazalera eta aprobetxatu ahal izateko xurgatu egin behar da. Eguzki-energiak, zenbait aplikazioren bidez, energia konbentzionalaren erabilera murrizten laguntzen du argindarra eta beroa lortzeko. Eguzki-energia garbia da, ez baitu kutsatzen. Eta hots eta zaratarik gabekoa da.