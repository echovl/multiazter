Docutec Ipuinen magia zenbatezina Kultura bakoitzak, hizkuntza bakoitzak bezala, badu bere sinbologia, bere iruditeria, bere mundu-ikuskera, besteak beste, koloreen eta zenbakien erabileran azaleratzen, islatzen dena. Euskaraz 'hamaika', asko, mugagabe-ren sinonimo bezala erabiltzen dugun gisan, arabierazko kulturan 'mila' zenbakia da mugagabetasun edo infinitu zentzu hori adierazten duena. Horregatik dauka nonbait  Mila gau eta bat gehiago izenburua literatura unibertsaleko liburu gogoangarrienetako batek. Berriki euskarara Patxi Zubizarretak ekarri eta moldatutako (Erein, 2002) liburuan Ekialdeko kultura aurkituko dugu jasoa, menderen mendetan ahoz aho transmititutako ipuinetan bildutako altxor bakana. India eta Txinako lurraldeetan kokatutako istorioak dioenez, hiltzera kondenatutako Xerezadek, bisirraren alabak, ipuinak kontatuz lortu zuen Xariar erregea liluratu eta bere bizia salbatzea. Aladin eta argiontzi miresgarria edo Sinbad marinela dira, beste hamaika ipuin ezezagunagorekin batera, Xerezadek erregea bezala irakurlea liluratzeko kontatzen dituen istorioak. Gure egunotako Xerezade berritua bailitzan, gauero-gauero irakurlea liluratzea hartu zuen helburu Txiliku idazle zarauztarrak 101 gau (Elkarlanean, 2000) idaztean. Gaur poema bat, bihar narrazio harrigarri bat, etzi zeharo txundituko gaituen berri bitxiren bat. Ehun eta bat gauetarako zer irakurria, non gozatua eskura du Txilikuren liburua eskuetan hartzen duenak: Himalaiako izaki mitologikoak, XIX. mendeko apaizek emazteei ezarritako eginbeharrak edo gizonak barregarri uzteko esaera zaharrak. Edozer aurkituko du orriotan egunez egun, gauez gau, loak hartu aurretik murgiltzen denak. Ipuinak, narrazioak sortzen duen lilura horretan badute zeresanik zenbakiek. Dirudiena baino lotura estuagoa baitago ipuinen eta numeroen artean. Zenbakiak ere magiko bihurtzen dira ipuinetan. Hala erakusten digute Mendebaldeko ahozko tradizioan errotutako ipuin klasikoek. Grimm anaien ipuinak (Pamiela, 1999) izenburuko edizioan, bi anaia erromantiko alemaniarrek bildutako ipuinak ematen dizkigu euskaraz Genaro Gomezek eta bertan, garrantzia berezia dute zenbakiek. Zazpia zenbaki magikoa, mitologikoa da mendebaleko kulturan eta halaxe agertuko da Grimm anaien ipuinetan ere, Otsoa eta zazpi antxumeak edo Edurnezuri ipuinetan. Baina, ziurrenik hirua izanen da ipuinotan gehien baliatzen den zenbakia: Hiru zirujauak, Hiru anaiak, Knoist eta haren hiru semeak, Hiru iruleak... Konnotazio eta balio sinboliko nahiz memoristiko handikoa baita hirutasuna. Euskal Herriko ipuin tradizionaletan ere antzerakoa da joera, hauek ere Europako ipuin-tradizioan txertatzen baitira. Horren lekuko dira Xabier Etxaniz Erlek apailatutako Geure ipuinak (Pamiela, 2000) liburuko kontakizunak. Errepikatu egiten dira euskal ipuinetan Grimm anaiek bildutakoetan agertzen diren joerak zenbakiei dagokienez: zazpiaren balio magikoa ( Zazpi lapurrak) edo hirutasunaren presentzia ( Hiru egia, Hiru eta haur eskale eta tartaroa...) Letrak eta zenbakiak, aparteegi darabiltzagu agian. Agian, ez daude elkarrengandik guk jarri izan ditugun bezain urrun. Agian. Irakurketaren aldetik, ni ez naiz nor irakurleak zer egin behar duen esateko eta are gutxiago norbaiti horrelako edo halako diziplina eskatzeko, baina kalkulu hutsak erakusten du egunean atal bat bakarra irakurtzen duenak 101 egunerako (edo gauerako) irakurgaiak dituela liburu honetan; gauero birekin ausartzen denak, 51 egunerako; egunean hirura iristeko kemena duenak, 34 egunean ziplo! etzanda utziko luke liburua. Hortik gorakoa, bakoitzak ikusi beharko luke, osasuna ere kontuan edukitzekoa baita... 101 gau, J.M. Olaizola Txiliku