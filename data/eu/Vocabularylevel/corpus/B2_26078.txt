Docutec Argi ibili etxea erosterakoan Etxea erosterakoan izan daitezkeen arazoak aztertzen ditu. Kontsumitzaileen elkartearen aholkuak azaltzen dira, beraz. Euskal Herriko Kontsumitzaileen antolaketak (EKA) eginiko ikerketa baten arabera, etxebizitza berria erosteko egiten diren kontratu guztietan kontsumitzaileen eskubideak urratu egiten dira. Ikerketaren xedea, etxebizitza berria erosterakoan sortzen diren arazoak aztertzea izan da, gure bulegoan kexu gehien sortzen duen gaia horixe baita. Kontratuak aztertu ondoren zera baiezta dezakegu: guztiak atxikimenduzko kontratuak dira. Beste modu batera esanda, kontratuak eraikitzaileek idazten dituzte eta erosleei inposatzen dizkiete. Hori dela eta, erosle edota kontsumitzaileek ez dute inolako ahalmenik kontratuak aldatzeko. Laburbilduz, kontratuek kontsumitzaileen eskubideak urratu ohi dituzte. Etxebizitza salerosketa kontratuetan sortzen diren urraketak ugari dira. Beraz, erosleen eskubideak ezagutzea komeni da. Erosleek aldez aurretik seinale moduan jarritako diru kopuru guztia berreskuratzeko eskubidea dute, eraikitzaileek etxebizitza egiten edo amaitzen ez badute. Hala ere, eskubide hori askotan ez da betetzen. Kasu horietan, erosleek jarritako diru kopurua gehi %6 gehiago jasotzeko eskubidea dute. Era berean, erosleek aurrez jarritako diru kopurua eraikitzailearen izeneko kontu berezi batean egongo dela ziurtatu behar da. Tamalez, hori ez da horrela izaten. Notarioaren aukeratzea legez eroslearen eskubidea da. Notarioak bi aldeak berdintasun egoera batean daudela ziurtatu eta bermatu behar du. Beraz, gehiegizko klausulei buruzko informazioa eman beharko liguke, halakorik balego behinik behin. Titulazioa dela eta, sortzen diren gastuak (obra berna, eraikina finantzatzeko maileguak, jabego horizontala...) eraikitzaileari badagozkio ere, askotan erosleari ezartzen zaizkio kontratuetan. Kasu batzuetan, gainbalio delakoa, hau da, lur sailen prezioaren igoeragatik ezartzen den zerga, erosleari ozartzen zaio, berez ordainketa eraikitzaileari dagokion arren. Azkenik, aipatu arkitektoari ahalmen guztia ematen zaiola eraikinetan nahi dituen aldaketak egiteko. Hau ere, gehiegizko neurritzat har daiteke, desoreka izugarria baita eroslearentzat. Administrazioa funtsezkoa Eginiko ikerketaren arabera, etxebizitza erosteko orduan, gehienetan kontsumitzaileen eskubideak urratzen dira. Administrazioak paper garrantzitsua eta ezinbestekoa du erosle edota kontsumitzaileen eskubideak babesteko orduan. Beraz, behar beharrezkoa litzateke administrazioak inspekzio 1an zorrotza egitea. Halako irregulartasunak sumatuz gero, zigor prozedura administratiboak ezarri beharko litzaizkieke eraikitzaileei.