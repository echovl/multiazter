Docutec Piercing eta tatuajeak 13 hiritako 105 establezimendu aztertuta. Beharrezko informazioa eman gabe egiten da eta baldintzak asko hobe daitezke Ez dago estatistika zifra fidagarririk piercing eta tatuajeei buruz, baina inork ez du zalantzan jartzen azken urteotan biekiko zaletasunak gora egin duela nabarmen. Arlo honetako profesionalek diote moda hau "estetika kontua dela, gazteen artean batez ere", eta zehazten dute "gaur egun zulaketak askoz onartuago daudela tatuajeak baino". Izan ere, Piercing-ak aldi baterako egintzatzat hartzen dira eta, aldiz, jakina da tatuajea betiko dela, ezin ken daitekeelako gure azaletik, teknika zorrotz, konplexu eta benetan garestien bidez ez bada, behintzat (laserraren kasuan). Gainera, teknika horiek ez dira eraginkorrak beti. Lehenik eta behin, argi utzi behar da biak ere ez direla egintza gomendagarriak medikuntza eta osasun aldetik, azalean edo gorputzeko hainbat ataletan zauriak egiten dituztelako, eta bietan erreakzio alergikoak izateko eta hiesa eta hepatitisa bezalako gaixotasun larriak harrapatzeko arriskua dagoelako (behar bezala esterilizatu gabeko tresnen bidez kutsatuta). Beraz, argi: piercing edo tatuaje bat egiteko asmoa dutenek profesional gaituengana jo behar dute, aparteko higienea eta kalitate tekniko egokia bermatzeaz gain, beharrezko prebentzioen eta egintzaren osteko zainketen berri emango dieten profesionalengana. Kalitate irizpideak piercing edo tatuaje zentro batean Piercing edo tatuajeak egiteak arrisku ugari dakartza, eta, horregatik, establezimendua aukeratzeko komeni da hainbat ezaugarriri erreparatzea: Lokalak hiru gune banandu izango ditu: harrera lekua, lan lekua eta materialak esterilizatzeko aldea. Garbitasuna, higienea eta kontserbazio egoera bikaina funtsezkoak dira gune guztietan; lan lekuan, batez ere. Lan lekuan altzariak erabat garbi egongo dira; ez da animaliarik, materialik edo objekturik egongo lekuz kanpo, eta ez da inolako makularik egongo. Gune horrek erabiltzailearen intimitatea gordeko du. Tresnak armairu itxietan gordeko dira, eta bezeroaren aurrean kenduko zaie prezintua. Azalean sartzen direnak bezeroaren aurrean bota beharko dira, eta azala ukitzen dutenak esterilizatu egin beharko dira aurretik. Profesionalak jantzi egokiak erabiliko ditu: arropa (txabusina zuria) eta oinetako bereziak, maskara eta behin bakarrik erabiltzeko eskularruak. Egintzaren hasieran eta amaieran eta egintza eteten duen bakoitzean eskuak garbitu behar ditu. Bezeroa etzateko ohetxoak (zentroak derrigorrez eduki behar ditu) paper edo izara bat izango du, bezeroaren gorputzarekin kontakturik izan ez dezan, eta erabilera bakoitzaren ondoren aldatu egin beharko da. Piercing edo tatuajea egin aurretik, profesionalak hainbat alderdiri buruzko informazioa emango du: zer-nolako arriskuak dakartzan (alergiak, orbaintze arazoak eta bestelakoak), bezeroak nola joan behar duen zentrora (alkoholik edo drogarik hartu gabe, aspirinarik hartu gabe eta inolaz ere ez baraurik) eta gorputzeko leku batean edo bestean piercing edo tatuaje bat egiteak izan ditzakeen ondorioak. Azkenik, piercing edo tatuajea zaintzeko beharrezko aholkuak emango ditu: pomadak, gasak, denbora jakin bat igaro arte igerilekuetan eta itsasoan ez bainatzea, krema hidratagarriak erabiltzea eta abar. Piercing bat jarri aurretik... Ziurtatu ez daukazula gaixotasunik edo infekziorik. Hotzeria soil batek edo hagineko minak gure sistema immunologikoa ahultzen dute. Egiaztatu tetanosaren kontrako txertoa jarrita daukazula. Jakin ezazu uda dela urtarorik desegokiena piercing bat egiteko: orduantxe botatzen dugu izerdi gehien, eta hondartzara edo igerilekura joaten gara. Itsasoko edo igerilekuko urak eta gorputzeko izerdiak areagotu egiten dute infekzio arriskua. Piercing-a jarri eta handik urtebetera arte, ezin da odol emaile izan. Adin txikikoek gurasoen baimena idatziz erakutsi behar dute, piercing-a jarri ahal izateko. Kontuan izan gorputzeko atal batzuetan (mihia, zilborra, titiburuak, ezpainak genitalak), piercing-ak errotik ateratzeko arrisku handiagoa dagoela, ukitzeagatik edo arropan katigatuta geratzen direlako. Eta mukosa zonetan (ahoa, sudurra, mihia eta genitalak) errazagoa dela infekzioak sortzea. Ez jarri piercing-a urratuak, erredurak, granoak, erreakzio alergikoak edo edozein gaixotasun dermatologikoren sintomak ditugun azal zatian. Infekziorik edo gaixotasun transmisiorik ez izateko, joan higiene arauak eta osasun arriskuen prebentzio arauak errespetatzen dituzten zentroetara. Aukeratu material hipoalergenikoekin egindako piercing bat (adibidez, titanioa edo altzairu kirurgikoa). Azala, mukosak edo beste ehunak zeharkatuko dituen material orok esterila izan behar du, eta behin bakarrik erabili behar da. Ebakuntzan erabiliko diren baina erabili eta botatzekoak ez diren tresnak, berriz, esterilizatu eta poltsa edo ontzi esteriletan gorde behar dira. Exijitu profesionalari zulatuko digun azalaren partea garbitu eta desinfektatzeko. Zerbitzua ordaintzean, faktura eskatu; garrantzitsua da erreklamazioren bat egin nahi izanez gero. Piercing-a jarrita daukagunean... Denbora jakin batean (zulaketa motaren arabera) piercing-a kontu handiz garbitu eta ikuzi behar dugu, xaboi neutroarekin batera likido berezi bat erabiliz. Zarakarrak sortzea eragotzi, profesionalak emandako aholkuei jarraitu. Aurpegiko piercing-etan, ez erabili makillajerik edo kremarik orbaintze prozesuan. Ahoko piercing-ak: garbitu otorduen ostean eta edan edo erre ondoren. Genitaletako piercing-ak: komeni da sexu harremanik ez izatea zikatrizazio prozesuak iraun artean, hau da, 4-6 astean.Piercing-a jarri duzun aldea zaindu, eta berehala medikuarenera joan sukarra, gorriunea edota handitua, mina edo ondoeza izanez gero. Ezin dute tatuajea egin: Hemofilikoek, koagulazio arazoak dituztelako. Taupada markagailua dutenek. Makinak sortzen duen eremu magnetikoak taupada markagailuaren funtzionamenduari kalte egin diezaioke. Epileptikoek. Azaleko gaixotasunak dituztenek (adibidez, psoriasia). Tatuajeetan erabiltzen diren pigmentuei edo metalei alergia dietenek (orratz batzuk altzairuzkoak dira). Tatuatu behar duten lekuan herpes edo onddoak dituztenek. Orbanak uzten dituen ebakuntza kirurgikoren bat izan dutenek (adibidez, apendizitisa). Gurasoen baimena idatziz aurkezten ez duten adin txikikoek.Percing-a orbaintzeko denbora Belarria (kartilagoaren aldea): 8-12 aste. Belarri gingila: 4-6 aste. Bekaina: 6-8 aste. Begitartea: 6-12 aste. Sudur hobiak: 6-8 aste. Mihia: 4-6 aste. Ezpaina: 6-8 aste. Genitalak: 4-6 aste. Sakonenek, berriz, 3-6 hilabete. Gainerako ataletako piercing-ek 6-8 aste behar dute orbaintzeko.