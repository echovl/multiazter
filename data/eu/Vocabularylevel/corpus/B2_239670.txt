Docutec Familia burua Etxean lan egiteko, diziplina zein kontzentrazio handia behar dira, eta maiz ez da erraza izaten. Adibidez, inkestatzaileen erruz. Azken ikestatzailearekin eztabaidan aritu zen Etxaniz, etxean ez zegoela familia bururik erantzun ziolako. XABIER ETXANIZ ROJO Etxean lan egitea pagotxa da», bota zidan lagun batek aurrekoan. «Ez pentsa hain erraza denik», erantzun nion. Izan ere, diziplina zein kontzentrazio handia behar dira etxean lan egiteko, eta maiz ez da erraza izaten. Neuk, esaterako, atezain automatikoa eta telefonoa gorroto ditut. Propaganda banatzaileak eta postariak beti etxean nagoela ohartu direnez, egunero jotzen dute txirrina eta telefonoak beti jotzen du unerik desegokienean. Gainera, telefonoa entzun bezain pronto, zera pentsatzen dut, «dei honek berri onak ekarriko dizkigu» baina usu ez da horrela izaten. Telemarketing-ak kalte handia egiten dio jende arruntaren ilusioari. Beste alde txar bat zera da, etxez etxeko inkestatzaileek beti harrapatzen zaituztela. Ez dakit on puska ala tontolapiko hutsa ote naizen baina inkestatzailearen begirada tristearekin topo egiten dudanean berehala pasarazten dut egongelara. Azken inkestatzaileak txundituta utzi ninduen zeren erantzunak eskuko ordenagailu batean markatzen baitzituen. Arazoa hirugarren galderarekin sortu zen. «Zein da familia buruaren adina?». Gurean ez zegoela familia bururik erantzun nionean ez zela posible esan zidan. Dirudienez ordenagailuak ez zion aurrera egiten uzten galderari erantzunik eman gabe eta hamar minutu eman genituen eztabaida horretan. Azkenean alabaren adina jartzeko agindu nion baina ziur nago ez zidala jaramonik egin. Baten bat oraindik ez da jabetu familia aldatzen ari dela...