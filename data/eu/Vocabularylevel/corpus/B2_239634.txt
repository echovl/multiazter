Docutec Zaindua izateko eskubidea Hainbat emakume taldek kanpaina bat abiarazi dute, eta besteen laguntza ezinbesteko duten herritarrak zaintzeko sistema publiko bat sortzea ezinbestekoa dela gogorarazi dute. IÑIGO BILBAO Bidegabekeria da etxeko gaixoak, umeak edo adinekoak zaintzea, halabeharrez, emakumeen eginbeharra izatea. Ez da bidezkoa ez lan astun hori doan egin behar izaten duten emakumezkoentzat, ez eta zaintzeko premia daukatenentzat ere. Hala uste dute behinik behin Zaindua izateko eskubidea kanpaina antolatu duten elkarteek. Emakumeen mugimenduko hainbat elkarte eta sindikatu batu dira kanpainan, agintariei menpekotasunen bat duten herritar guztiak jagoteko sistema publiko bat sortzeko eskatzeko.   Zaintzaileen testigantzak MARIBEL ARANA  (Osasun arloko langilea eta etxekoandrea): «Bizitzan gauza larregi utzi dut bidean etxekoak lehenesteagatik» Maribel Arana bilbotarra da. 22 urte zituela ama hil zitzaien, eta aita handik hiru hilabetera. Bere gain hartu behar izan zuen lau neba-arreben ardura. «Txikienak 8 urte zituen; orain 35 urte ditu eta txikia da niretzat oraindik. Senarrak esaten didan bezala, etxekoandre osoa naiz ni». Ia 50 urte ditu orain, eta bide luze horretan, neba-arrebez gain, seme-alabak, senarra bera eta haren ama, amaginarreba, zaindu behar izan ditu. «Senarrak lagundu egiten du, baina lagundu baino ez. Ez da ezertaz arduratzen. Ez zaio buruan sartzen nik ez dudala laguntzarik behar, biona dena bion artean egitea baizik. Hozkailuan ezer ez badago, berak jakin beharko du nik bezala zer falta den eta zer erosi behar den. Hain da arduragabea, askotan jakin ere ez dakiela dirurik daukagun edo ez. Ni arduratu behar izaten naiz guztiaz». Amaginarreba Alzheimerren gaitzaz gaixotu zitzaienean ere, koinatak hartu zuen haren ardura, neska zelako. «Asteburutan gurekin izaten genuen hark atseden har zezan. Horrek esan nahi zuen aste osoan lan egin ostean, neu arduratu behar nintzela emakume hartaz. Eta nik ere atseden premia banuen». Argi du berak horrenbeste urte etxekoak zaintzen egiteak eragin handia dakarrela norberarengan: «Zama astunegia da. Ni neu zulo batean sartuta nago une honetan. 50 egingo ditut laster eta askotan pentsatzen dut etxekoak lehenetsi behar izan ditudalako gauza larregi utzi dudala bidean». MARI CARMEN SAIZ (Langilea): «Zer gehiago egin nezakeen nik? Hori nuen ardura» Mari Carmen Saiz 51 urteko behargina da, lantegian dabilenetakoa. Alaba bakarra, gurasoak biak gaixotu zitzaizkion eta haiek zaindu behar izan zituen zendu ziren arte. «Oso gogorra izan zen. Lantegian beharrean, biak etxean nauzkan zaintzeko, eta gainera gizarte mugimendu bateko kide ere banintzen. Nik hasieratik izan nuen oso argi ez nuela konpromiso hori bazterrean utzi nahi. Batzutan atzera begiratu eta ni neu txundituta geratzen naiz: Nola izan nintzen gai hori guztia egiteko? Eta egin nuen». Gogorra egin zitzaion bakarrik zegoelako, Sestaon garai hartan ziren gizarte zerbitzuak oraingoak baino eskasagoak zirelako. Erresidentzia bakarra dago, bigarrena egiten ari badira ere. Eguneko zentrorik ere ez zegoen. «Azkenean laguntza hartu behar izan nuen; emakume bat kontratatu nuen ni lantegian nintzen bitartean etxean egon zedin». Latza egin zitzaion ez bakarrik ematen zuen lanagatik, baita bere burua errudun ikusten zuelako ere: «Zer gehiago egin nezakeen? Beti ari nintzaion neure buruari errieta egiten. Argi neukan ez nuela nire bizitza bazterrean utzi nahi, baina baita gurasoak zaindu behar, eta nahi nituela. Horrek estres handia eragiten zidan arren, bizitzaren atal bi horiek osagarri nahi nituen». Gurasoen aldetik ere presioa ez zen txikia. Bera zuten alaba eta bere «egitekoa zen, nahita nahiez, haiek zaintzea». Arazo handia izan zuten kaleko bat etxean sartu behar izan zenean laguntzera. Aita ospitalean, ama ohean. Bakarrik ezin zuen. «Amarekin izan zen gogorra, bera jeiki, eta egin beharrekoak egingo zituela esaten zidan. Negarraldi latzak izan genituen amak eta biok». Administrazioari baliabideak eskatzen dizkio, «arazoak anitzak dira eta eskaintzek ere horien araberakoak izan behar dute». BEGOÑA CANTERO (62 urteko amama): «Amama asko ilobak zaintzera behartuta daude, halabeharrez» Urte dezente dituen arren 62 ditu bilbotar honek, Begoña Cantero bilobaz arduratu behar izaten da egunero. «Goizez haurtzaindegira eramaten dute, eta handik ateratakoan hartzen dut nik, 16:00ak aldera, alaba lanetik ateratzen den arte, 20:00ak arte». Sasoian dago eta gustura ibiltzen da ume txikiarekin, «maitasunagatik» egiten duelako. Argi dauka, hala ere, ez dela «bidezkoa» etxekoak zaintzea soilik emakumeen ardura izatea: «Nik gustura egiten dut, bai, baina... zenbat daude halabeharrez egitera behartuta dauden amamak, etxean dagoen egoera ikusita beste erremediorik geratzen ez zaielako?». Bera gazte zenetik gauzak asko aldatu dira. Garai batean aitite-amamak etxean bizi ziren eta naturalagoa bide zen haiek umeez arduratzea. Orain berriz etxerik etxe ibili behar izaten dute. Bere ustez Administrazioaren ardura da herritar horiek guztiak «gaixoak, adinekoak eta umeak, batez ere» zaintzeko leku aproposak egitea, etxe askotan adinekoekin egin behar izaten duten ahaleginari «gehiegizkoa» irizten dio eta. «Egia da, hori bai, gizonak ere bere gain hartuko balitu zaintzeko ardurak errazagoa litzatekeela guztiontzat. Berak alaba bi eta seme bakarra izan zituen eta hirurak berdin-berdin hezi zituela dio. «Semeak ere etxeko lanetan ikasi behar izan zuen, ohea egiten, lisatzen... eta aitortu behar dut orain etxean egin, egiten dituela».   M. T. SALAS (Etxe laguntzailea): «Lege hori da Ongizate Gizarte honi falta zaion hanka» Maria Teresa Salas de Lamos laguntzailea da, baina ofizioz. Basaurin (Bizkaia) egiten du lan, Udalak familiak edo bakarrik bizi diren herritarrak laguntzeko eskaintzen duen zerbitzuan. Bere kabuz egunerokoak egiteko gai ez direnak laguntzea du ofizio: pertsonari berari eskainitako laguntza batetik, eta etxeko lanetan, bestetik. Etxeko laguntzaile gehienak, «guztiak ez esateagatik», emakumezkoak dira. Aspaldi lana utzi behar izan zuen, semea 12 urtez zaintzea egokitu zitzaiolako. Beharrera itzuli nahi izan zuenean, hartutako esperientziaz baliatu zen. Atsegina badu ere, aitortzen du ez dela samurra daukan ogibidea. Nik uste dut trebakuntza behar dugula, gauza bat delako norberaren sendia zaintzea eta, bestea, lana duzulako inor zaindu behar izatea. Benetako laguntzaile izateko, hori bai, argi izan behar dute eurak ez daudela hor familia ordezkatzeko. Beraien lana eta denbora mugatua da, ezin dituzte beraientzat hartu guztien arazoak: «azkenean ikasi egin behar izaten dugu bereizten: lana, lana da, eta etxe horretatik ateratzen garenean, arazoak hor barruan geratu behar dira».