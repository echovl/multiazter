Docutec Iseka galanki egin didate urte askoan Espainiako Txapelketan arituta, ametsa bete du Carlos Cancerrek (Bilbo, 1986). Behin helburua beteta, erretiroa hartu du. «Beste gauza batzuk egin nahi ditut». Mutila zara eta gimnastika erritmikoa egiten duzu. Ez da oso ohikoa. Ez, ba; oso arraroa da. Baina, beno, denetarik egon behar du, kar-kar-kar. Zergatik gimnastika erritmikoa? Eskolako neskek konbentzitu ninduten. Erraz konbentzitzekoa naiz. Zenbat urterekin hasi zinen? Bederatzi urterekin, Urdaneta eskolan, Loiun (Bizkaia). Gimnastika erritmikoan hasi aurretik beste kirolen bat egiten zenuen? Hiru urtean judoan ibili nintzen; baina, gimnastika erritmikoan hasi ondoren, utzi egin nuen. Gimnastika erritmikoan hastea arraroa egingo zitzaien eskolakideei. Bai, oso arraroa. Denetarik entzun behar izan nuen, ezer onik ez. Baina aurrera egin nuen, esamesei kasu egin gabe. Gimnastika erritmikoan aritzeak arazo asko eragin dizkizu? Bai, iseka galanki egin didate urte askoan. Baina, azkenean, ohitzen zara. Esamesak aintzat ez hartzen ikasten duzu. Etxean nola hartu zuten? Hasieran amari ez zitzaion asko gustatu, baina gero konbentzitu egin nuen. Aitak hasieratik animatu zidan. Ondo pasatzen nuen bitartean ez zitzaion axola zein kirol egiten nuen. Nola gogoratzen duzu gimnastika erritmikoko lehen eskola? Oroitzapen ona dut. Gogoratzen dut nahiko galduta eta trakets aritu nintzela. Neskek malgutasun handia zuten. Nik, ordea, pena ematen nuen, kar- kar-kar. Eta ikusle aurreko lehen txapelketa? Oso sentsazio arraroa izan nuen: nerbioak, emozioa... Bederatzi urte nituen, eta ez nintzen konturatzen zeri aurre egiten ari nintzaion. Urteekin jabetzen zara egiten duzunak zein garrantzi duen, onerako zein txarrerako. Baina ez dut kexurik: ikusleek beti hartu naute ondo. Denak zuri begira zeudela sentitzen zenuen? Hasieran bai, ezezaguna nintzelako. Baina ezaguna egiten zarenean ez hainbeste. Horrez gain, lehen sailkatuen artean egoteak ere zerikusia zuen. Noiz hasi zinen neskekin batera txapelketetan parte hartzen? 2000n, neskak eta mutilak batera lehia daitezkeela dioen legea onartu zutenean. Aurretik Bizkaiko hainbat txapelketa irabazi nituen. Baina ezin nintzen neskekin lehiatu; legeak ez zuen uzten. 2002n parte hartu zenuen lehen aldiz Euskadiko Txapelketan neskekin batera. Zer moduzko esperientzia izan zen? Polita. Ez nuen oso lan ona egin [bederatzigarren izan zen], baina gustura aritu nintzen. Jendeak ere bikain hartu ninduen. Hurrengo urtean goia jo zenuen eta Euskadiko txapeldun izan zinen. Hori izan da unerik onena? Ala aurten Espainiako Txapelketan parte hartu izana? Ezin dira alderatu. Espainiako Txapelketan ez nuen ezer egiteko. Euskadiko Txapelketan, berriz, banekien podiumean egon nintekeela. Aukeran, nahiago Espainiako Txapelketa. Zurekin batera aritu diren neskekin zer moduz moldatu zara? Guztiekin ondo konpontzen saiatu naiz. Baina gauza bitxia gertatzen da. Hasieran, haien kontra lehiatzen ez nintzenean, denak ziren hitz politak. 'Ea lehiatzen uzten dizuten', esaten zidaten behin eta berriro. Baina haien aurka lehiatzen hasten zarenean eta irabazten diezunean, orduan ez die hainbeste graziarik egiten ni haiekin aritzea. Orduan hasten dira asmo txarreko kritikak. Mutilak neskak bezain onak zarete? Ez. Neskek dohain gehiago dituzte; malgutasuna, batez ere. Eredurik izan al duzu? Bai, Almudena Cid. Baina beti saiatu naiz estilo propioa izaten. Mutil bat gimnastika egiten ikusi nahi izan dut beti, ez neska bat mutil baten gorputzean gimnastika egiten. Zutaz gain, zenbat mutilek egin dute gimnastika erritmikoa? Goi mailan hiru ari gara: Ruben Orihuela valentziarra, Yerai Hernandez espainiarra eta hirurok. Gu izan ginen Espainiako Txapelketan parte hartu genuenak. Baina badakit Bizkaian beste mutil bat dabilela. Ez dakit zehazki zenbat garen. Asko oharkabean pasatu dira. Baina ni bakarrik aritu izan naiz goi mailan, ni bakarrik egin dut aurrera. Espero dut azkena ez izatea. Zein postutan sailkatu zinen Espainiako Txapelketan? Ez dakit, ez nuen jakin nahi izan. Erakustaldi baten modukoa izan zen. Dominarik ere ez ziguten eman. Helburua, hala ere, beteta, ezta? Bai, noski. Pozik geratu nintzen egin nuen lanarekin. Beste mutil batzuek zure bideari jarraitzea espero duzu? Bai. Uste dut ate asko ireki ditudala. Errazagoa izango dute. Ikusiko ditugu neskak eta mutilak talde berean lehiatzen? Ederra litzateke, zergatik ez? Hainbeste lan egin ondoren erretiroa hartzeko asmoa duzula entzun dut? Hala da. Espainiako Txapelketa izan zen nire azken lehiaketa. Oraingoz, utzi egin dut; beste gauza batzuk egin nahi ditut. Pena handia eman dit. Halere, gazteekin lanean hasi naiz jada. Ezin naiz bizi gimnastika gabe.