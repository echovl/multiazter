Docutec Oinarrian pertsonak daude Galerak zituela hartu zuen Irizar, eta, egun, gure herriko enpresa errentagarri eta sarituenen artean dago. Zein da Irizarren sekretua? Saratxagak dioenez, oinarrian pertsonak izatea, ardura denen artean banatzea eta lan-taldearen filosofia jorratzea Koldo Saratxaga, Irizar enpresako zuzendaria "Gure proiektuaren oinarri-oinarrian taldean lan egiten duten pertsonak daude" KARMELE JAIO/   Ez du "enpresa" hitza erabiltzen, nahiago du "proiektua"z hitz egin. "Langile" hitza baino, nahiago du "pertsona" hitza. 1992. urtean Irizar enpresaren gidaritza hartu zuenetik, goitik beherako iraultza hasi zuen Koldo Saratxagak honen barne egituran. Galerak zituela hartu zuen Irizar, eta, egun, gure herriko enpresa errentagarri eta sarituenen artean dago. Zein da Irizarren sekretua? Saratxagak dioenez, proiektuaren oinarrian pertsonak izatea, ardura denen artean banatzea eta lan-taldearen filosofia jarraitzea. Orain, 58 urterekin, Irizar utzi eta erretiratu edo, agian, beste nonbait hasiko da lanean.   Kudeaketa eta barne-egitura aldetik enpresa-eredu bihurtu da Irizar zuzendaritzan zaudenetik. Langileak enpresarekin identifikatu eta honen parte sentitzea omen da Irizarren filosofiaren ardatza. Nola lortzen da identifikazio hori eta zer tresna erabili dituzue azken urteetan enpresa-eredu bilakatzeko? Gure proiektuaren oinarri-oinarrian taldean lan egiten duten pertsonak daude. Komunikazioa, askatasuna, kooperazioa eta ardura dira proiektuaren ardatzak. Pertsonengan oinarritutako proiektu bat nahi dugu; proiektu horretan askatasuna eta komunikazioa lantzeaz gain, ardurak banatu egiten dira, eta horrek bidea ematen digu enpresa gero eta indartsuagoa izateko eta lanpostuak sortzeko. Kontzeptu hau funtsezkoa da gure lan egiteko modua ulertzeko eta gure arteko harremana nolakoa den aditzeko. Hamar urte baino gehiago egin ditugu piramide itxuradun egiturarik gabe. Gurean ez dago ordutegi finkorik, ezta buruzagi edo agintaririk ere... Bakoitzak badaki zeintzuk diren bere ardurak, eta hartzen diren erabakietan guztiok dugu parte. Taldeka lan egiten dugu, eta bezeroa da gure helmuga. Hori da gure lan egiteko modua.   Zer funtzio du komunikazioak enpresan? Eta, ildo honetatik, nola bideratzen duzue Irizarren kanpo zein barne komunikazioa? Gurean komunikazioa funtsezkoa da. Gure eredua erraztu eta ahalbidetzen duen tresna da komunikazioa. Guztion eskura dago informazioa. Arduren banaketarekin batera, komunikazioa da gure helburuak betetzeko ezinbesteko tresna. Lidergoa banatuta dago gure proiektuan, eta taldeetan banatutako lanak ez du zentzurik, komunikazio maila oso altua ez bada.   Komunikazioarekin batera, askatasunari ere garrantzia handia ematen diozue. Esan bezala, ez dago ordutegi finkorik, adibidez. Malgutasun handiarekin jokatzen duzue. Irizar proiektuko pertsona guztiei galdetzen diegunean zer ezin den galdu proiektu honetan, aipatzen den lehenengo ezaugarria askatasuna da. Zortzi urte dira inork fitxatu behar ez duela, baina hamar urte dira, baita ere, aparteko ordurik kontuan hartzen ez dela. Beraz,  askatasunaren eta arduraren arteko oreka oso garrantzitsua da gure proiektu honetan.   Arduren banaketari eta organigramari dagokienez, eredu klasikotik ihes egiten duzue. Nola banatu dituzue ardurak eta zer irizpide erabili dituzue? Gure organigramak badu zerikusirik merkatu orokor bati eta bezero jakin batzuei erantzuteko beharrarekin. Argi eduki behar dugu zein den gure lehentasuna, hau da, pertsonen ondoren, bezeroa dela, eta ez buruzagiak edo nagusiak. Ez daukagu departamenturik. Uste dugu erdibanatzeak, hesiak altxatzeak eta atalak sortzeak bezeroarengandik urruntzen gaituela. Lan-taldeen autokudeaketan eta norberak antolatutako kaosean dago oinarrituta gure egitura. Bezeroari begira beti.   Langileek enpresarekin duten identifikazioaz gain, prestakuntzak ere izango du garrantzi handia, ezta? Gure lan-orduen %4 eskaintzen diogu ideiak eta arazoak trukatzeari, hau da, aukerak bilatzeari. Etengabe gaude esperientzia berrietan sartuta. Esperientzia berriek ezagutza sorrarazten dute. Aldiz, akatsak egiteko aukerarik ematen ez dizun prestakuntzak, hau da, esperientziarik gabeko prestakuntzak, ez du ezagutzarik sortzen.   Ezinbestekoa da langileen lan-baldintzak ongi zaintzea? Jakina! Baina are gehiago, lan-baldintza horiek badira proiektuaren oinarria. Bezeroak baino askoz gehiago mimatu behar dira langileak.   Kudeaketa eta barne antolamenduari begira, zure ustez, zeintzuk dira gaur egungo enpresek egiten dituzten akats nagusienak? Bada, akatsik nagusiena, nire ustez, egitura tradizionaletan oinarritzea da. Kudeatzeak esan nahi du aldatzea, kontrolatzea, epe laburrera begiratzea, presakoari erantzutea bakarrik. Liderra izateak, berriz, berritzea esan nahi du, askatasun eremuak sortzea, epe luzera begiratzea eta, ondorioz, garrantzitsua den horretan oinarritzea zure eginbeharra. Nire ustez, guztiz beharrezkoa da egitura eta harremanetan aldaketak egitea.   Zuk ondo dakizu zer den enpresa batean sartu eta goitik behera eraldatzea. Nondik hasi behar da enpresa bat eraberritzen? Hobe poliki-poliki egitea, edo iraultza moduko bat behar da? Biltzarren bitartez egin behar da, proiektu bat konpartituta. Pertsona guztiek parte hartu behar dute proiektu horretan, eta, guztien artean lortuko dugu arrakasta.   Sari asko jaso ditu Irizarrek. Zer balio ematen diozu sari hauei? Kanpo-irudia hobetzeko tresnak baino zerbait gehiago al dira? Kanpoko errekonozimendua sekula ere ez da gure helburuen artean egon, baina, hala ere, oso gustura hartzen ditugu, mundu konpetitibo honetan kanpoko balorazioa lortzen duzulako. Irudiari dagokionez, gizartean eta merkatuan dugun tokia lortzen lagundu digute.   Etorkizunera begiratzen duen enpresa zaretela kontuan izanda, zein da Irizarrek emango duen hurrengo urratsa? Etorkizunak zer ekarriko ezin da jakin, eta ez gara planifikazioaren aldekoak. Hala eta guztiz ere, merkatuak eskaintzen dizkigun aukera guztiei begira gaude. Nire ustez, garrantzitsuagoa da zehaztea dauden aukeren artean zeintzuk diren interesgarriagoak, hainbeste aukeraren bila ibiltzea baino.  