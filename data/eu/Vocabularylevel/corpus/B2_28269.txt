Docutec Soldadu txarra Irtizi artikulu labur. Kirola eta gerra maiz alderatu dira. Logika horren kontra aurtengo erremonte txapelketan gertatutakoa gogora dakar. IÑIGO ARANBARRI Ez naiz esaten lehena. Kirolak badu, konpetizio kirolak esan nahi dut, gerratik zerbait. Armarik gabe, baina indarra, trebetasuna eta burua gerran balego bezala erabiltzera dago behartua kirolaria irabaziko badu. Beste batzuen edo beste baten kontra beti. Lexikoa ere, halakoxea du. Kontra esaten dugu. Irabazi. Galdu. Beste era batera, baina gerra bateko irabazlea da garaipena lortu duen kirolaria. Hirietan ere, Aliatuak liberazio egunean Eliseoetan bezala hartzen dira txapelketa irabazi duten taldeak. Eguneroko jarduna eten egiten da, dendak lehenago zarratzen, eskolak garaiz giltzatzen. Horra heroiek merezi duten ongietorria. Denok hazitako zaldia da irabaztearen kultura. Eta, hala ere, kirolaren historian bada kontatzea merezi duen istoriorik. Bigarren Mundu Gerran, soldadu alemanen eta hauen gatibu errusiarren arteko futbol partida bat Alemaniatik ekialderako lurralde okupatu batean. Atsedenaldian, gatibuak ari dira irabazten. Aldageletan, bisita dute. Soldadu nazien burua da futbolari presoen artean sartu dena. Irabazten baduzue, fusilatu egingo zaituztegu, dio. Gaur egun aintzakotzat ere hartuko ez litzatekeen dilema dute orain gatibuek. Zer egin? Istorioak bi amaiera ditu. Bat, filmikoa oso. Bestea, errealegia. Filmean, —soldadu errusiarrak mendebaldeko aliatu bihurtu dira— alemanei irabazi, eta nahasmenaren erdian, gainera, eremutik ihes egitea lortzen dute. Bigarrengoan, errealegian, soldadu errusiarrek irabazi bai, baina bisitariak esan bezala, kamioietan sartu eta, elurrez janzten hasia zen baso atarian fusilatu zituzten, zeuden bezala, praka motzetan. Baina dagoeneko ez dago horrelako kontakizunik, eta kirolak gutxitan gaitu hunkitzen, irabazle harroarena ez den logikaz ez bada. Zaldia ondoegi gobernatu dugu, taldearen edo aberriaren koloreen preso gara, eta zaila da logika horretatik kanpoko zerbaitek durduzatzea. Lehengo astean, pilotariz jantzitako soldadu bat gerra logika honen aurka harrotu zen. Kontrarioa min hartuta zegoen, eta jokatu gabe, irabazia zuen berez txapela. Nik ez dut horrela irabazi nahi, esan zuen. Arerioa sendatu zedin itxaron zuen. Eta istorio onetan bezala, finala jokatu, eta galdu egin zuen. Patxi Zeberiok giza jantzia eman dio gerra logikari. Dena ez dago galdua.