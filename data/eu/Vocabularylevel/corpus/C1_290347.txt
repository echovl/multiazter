Docutec Andrés Nagel Kutxaren Kubo aretoan Andrés Nagelek azken bost urte hauetan egindako lanak ikus ditzakegu Donostiako Kursaalean. Erakusketak apirilaren 17ra arte iraungo du. Nagel Donostian jaio zen 1947an. Arkitektura ikasi zuen Iruñean. 21 urterekin bere pinturen lehen erakusketa egin zuen Donostian. 1974an, Madrilen Iolas-Velasco galerian eta Bilboko Luzaro galerian aurkeztu zituen bere lanak. Laurogeiko hamarkadan Alemanian eta Estatu Batuetan ezagutzera eman zen. Nagel berehala ohartu zen bere sormena ezin zuela pinturara bakarrik mugatu eta eskulturgintzari heldu zion. Bere lana gero eta polifazetikoago bihurtu zen eta pintura, eskultura, grabatua, marrazkia, collagea, altzariak, sukaldeko tresneria, kartelgintza eta ilustrazioak landu zituen. Hasiera-hasieratik irudien ikuspegi tridimentsionala ematen ahalegindu zen. Euskal Herrian Oteizak eta Chillidak jorratutako bideak alde batera utzi zituen. Nagelek elementu arkitektonikoak, eskultorikoak eta piktorikoak nahasten ditu bere artelanetan. Bere teknika eta prozedurak ezin dira mugatu ohiko estiloetara. Errealismoaren eta Abstrakzioaren ereduekin ez dator bat. Egungo gizartearen arazoen aurrean galdera asko sortzen zaizkio bere barnean eta kezka horiei erantzuna bilatzen saiatzen da. Bere artelanak jarduera ezberdinen ondorio dira. Deuseztatutako materialak erabiltzen ditu bere irudiak osatzeko. Ez du eragozpenik edozein material erabiltzeko. Burdina, altzairua, brontzea, poliesterra, zinka, letoia, beruna, eztainua, eta beira-zuntza dira gehien lantzen dituenak. Material hauek batzuetan oleoz eta akrilikoz margotzen ditu. Zeinu eta ikur ugari azaltzen dira bere marrazki eta eskulturetan. Zentzu bikoitzeko irudiak eta eskalaren jokoak gogoko ditu. Batean abere baten bizkarra mendi bihurtuko du, bestean zuhaitz erraldoiaren gainean gizaki txikiak lanean edo jolasean ipiniko ditu. Bere irudi berezien bidez gizakion ohiko logika desegin nahi du. Bere hizkuntzak antz handia du Pop arteak, dadaismoak eta surrealismoak asmatutako formekin. Marcel Duchamp, Max Ernst, Tanguy, Francis Picabia eta abarren eragina nabarmena da bere lanetan. Izaki biziak eta artifizialak, abereak eta neon-argiak nahasten ditu. Bere figurazioa oso narratiboa da. Nagel oso marrazkilari ona da eta berdin zaio irudiak paperean, oihalean edo berunean gauzatu. Ez du maite artea arteagatik. Gizarteaz dituen kezkak azaltzeko egiten ditu bere akuaforteak, eskulturak, marrazkiak... Burulan sakonaren ondorio dira bere artelanak. Nagelek dio artegintzan ez dagoela deus arriskutsuagorik artista koldar bat baino, haren zitalkeria, haren hantustea eta haren duda-mudako obra koldarkeriak ezkutatzeko mozorroak direlako. Gizarteak eskaintzen dituen itxurakeriei ironiaz erantzuten die. Bere marrazkietan azaltzen diren komedianteak eta saltinbankiak gure izaera irrazionalaren ispilu dira. Irudi esperpentikoen eta mamutzarren bidez satirizatzen du gure biziera. Zinkazko txoriak eta beira-zuntzaz egindako giza aberea gure beldur eta ametsen isla dira. Geziak, labanak, aizkorak, zerrak, alikateak eta tresna erasokor ugari azaltzen dira gizakien eskuetan. Asmatu dugun gizartean ez dago tokirik errukiarentzat. Artearen Kutxagunean ikus dezakegun erakusketa berak prestatu du. Multzo ezberdinetan edo serietan eratu ditu artelanak. Ez dira banaka behatzeko irudiak, osotasunean baizik. Nagel berritzailea da eta ez ditu eskulturak inoiz era berdinean erakusten. 2000. urtean zehar egindako argazkiak ere ikusgai daude. Erakusketa hau 1999an Koldo Mitxelena Kulturunean egindakoaren jarraipena da.