Docutec Jacques Audiard-en "De battre mon coeur s'est arreté" Zaila da gero frantziar zinea ikustea! Ikuskizunaren arloa nazioarteko multinazionalen atzaparretan dago mundu osoan, beren diktadura ekonomikoaren azpian, eta  zaildu egiten dute pelikulen banaketa, eta pelikulak ikusteko aukerak murriztu egiten dituzte, baita Europa berean ere. Eta horrenbesteraino mugatzen dute banaketa, esaterako, Hendaiara ez baita heltzen Espainian egindako pelikularik, eta Bilbora adibidez ezta Frantzian egindakorik ere. Horrela daude kontuak, baina badira salbuespenak, ederrak gainera! Eta salbuespen horiek arrakasta handia lortzen dutenean, muga horiek hautsi egiten dira. Espainiako Goya sarien pareko dira Cesar sariak Frantzian eta iaz César ugari lortu zituen "Los Chicos del Coro" pelikulak. Espainian ere arrakasta handia lortu zuen herrikoitasun merkea duen pelikula honek, baina ondo funtzionatu zuen. Eta ondo funtzionatzen ari da baita ere "De latir, mi corazón se ha parado". Film gogorra da, arinkeriaren aurrean amore ematen ez duena. Darabilen gaia unibertsala da: nola isilka-isilka eragin duen atzenduta eta modaz at gelditu diren baloreetan oinarritutako hezkuntzak. Tomek 28 urte ditu. Aita jipoi-emaile soldatapekoa  da, eta ondasun higiezin txikiak dituzten hainbat dira jipoituak. Tomen patua aitaren lanbideari jarraitzea da. Aitarekin bizi da, bera baita aldean segitzen duen guraso bakarra. Urteak dira ama ikusten ez duena. Obsesiboa da aitaren eragina, menpean dauka onerako eta txarrerako. Beti egiten du aitak dioena. Baina barren-barrenean darama Tomek, isilpean, emakume baten eragina, amarena. Hark beste balore batzuk erakutsi zizkion: adibidez, musika maitatzen. Baztertua dauka ordea maitasun hori Tomek, bizitzak beste norabide bat hartzera bultzatu duelako. Ezustean norbaitekin egingo du topo Tomek, musika-irakasle batekin, eta baztertutzat zeukan maitasun hura gogoraziko dio, eta horrela ama berreskuratzeko bideari ekingo dio, mantso-mantso. Txinako musika irakasten du irakasleak, eta nahiz eta emakume horrekin Tom ezin den hitzaren bidez komunikatu, musikaren bidez ahal du. Irakaslea galdutako amaren metafora da, betiko atzean gelditu den xalotasunaren metafora. Gidoia ez da guztiz berria, 1978ko beste pelikula baten aldagaia baizik. Eta gidoia zena izanik, bihur zitekeen manikeismo huts, samurkeria erraz. Baina ez, errazkeria horren aurrean ez du amore eman Audiard zuzendariak, eta film latza egin du, pentsarazi egiten duena. Begi- bistakoa dirudiena ez du hain begi bistakotzat jotzen, ez da sentimentalismoan magalean jausten. Gordin egiten ditu galderak, zuzen, eta galbidean zegoen gizon baten barne-bidaia malkartsua dakarkigu, bidearen amaieran argia, amaren oparia, ikusten duen gizaseme batena.