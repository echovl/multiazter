Docutec Ar-eme-emanak Zazpi urte daramatzate ezkondurik (geu bizi garenetik aparte gabe, etxe binaka atxiki batean) Iñigok eta Erikak. Eraman ere, nolabait daramatzate zazpi urte, zorion handitan esposatu zirenak udalean behin. Azken udatzeneko goizerdi lanbrotsu zuri batez, oin-puntetan sartu zen etxera Erika. Zain zeukan Iñigo senarra, hankak bi palo eta begiak arranpalo. Bazekien, jakin, emaztearen bezperako lagunarteko afariaren berri. Bai. Handik aurrerakoa, ordea!? Zer deabru puta, gero! Iñigok Erikari galderak kolpera, txinparta baino erreago Honek erantzun zion, zera eta zera, alegia afaria ustekabean gehiegi luzatu, autoa hartzeko egokierarik ez eta lagun baten etxean geratu omen zela lotan, telefonoz deitzeko ere fundamenturik gabe. Ea nortzuk ziren, bada, afal lagun horiek. Eta emazteak zazpi nesken izenak eman zizkion itzal-itzal, beren telefono eta guzti. Instantean dei egin die banan-banan, eta denek ere ezetz: harenean behintzat ez dela Erika lotara geratu; ezetz, ezetz, ezetz. Hura matrimonioaren abelera! Atera kontuak Handik aste pare bateko goiz berandu urdin batez, sartzen da lore-lore Iñigo etxera eta hartzen du Erikak goganbeharturik moko-moko eta erasaten du gizona galdera irakinez Zer kristo demonio, gero! Senarrak kontatu dio bezperan lagunarteko afaria izan zuela soziedadean, gehixko berotu, eta adiskide baten etxera erretiratu omen zela hobe beharrez. Eskatu ahala, zazpi adiskide gizonezko afaltiarren telefonoak eman dizkio, eta Erikak bertan dei egin die banan-banan. Zazpitik lauk, baietz, haienean lo egin omen duela bart Iñigok. Lau horietatik bik, gainera, oraindik beren etxean omen dagoela lotan. Atera kontuak