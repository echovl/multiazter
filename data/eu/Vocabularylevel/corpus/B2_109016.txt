Docutec Zenbakitan itotzen Peter Greenaway zinegile britainiar emankorrak 'Drowning by numbers' izeneko filma egin zuen. Ohiko narrazio-korapiloaz gain, eta gauzak nahastu gabe, adimen-jolas gisa, filmeko plano bakoitzaren azpian zeuden zenbakiak bilatzea proposatuz. 100etik hasi eta beheraka egiten zen zerora iritsi arte, eta hor amaitzen zen filma. Plano bakoitza enkoadratzean zenbaki bat ezkutatzen zen gutxien espero zitezkeen guneetan. Filmaren haria galdu gabe, atsegina zen beste jolas osagarri batean jardutea. Guk ere beste jolas bat proposatuko dizugu. Zatoz gurekin! 0.- 'Alemania, 0 ordua', Roberto Rossellini. Gerraren aurkako salaketa gisa egin zuen lan hori, gogoeta eginez gogorkeriaren biktimarik nagusienei, haurrei buruz; etsipenak ez baitie horiei heriotzaren eta suizidioaren aukera baizik eskaintzen, suntsitutako hiri bateko hondakinen artean. 1.- 'Bat, bi, hiru', Billy Wilder. Zinemagile horrek egindako komedia hau oso dibertigarria da. Koka-kola ahalguztidunaren arduradun baten historia kontatzen da, Ekialdeko Alemanian ontziratze-lantegi bat eraikitzeko gorabeherak azalduz. Alaba txora-txora eginda dago, militante komunista batekin itsu-itsu maiteminduta. Sekulako nahaste-borrasteak eta korapiloak sortzen dira egoera horretan. 2.- 'Bi gizon zaldi-gainean', John Ford. Indar handiko western-zinema da, eta erabat kontrako kulturek elkarrekin bizitzeko dituzten zailtasunak kontatzen dira. James Stewart protagonistak lan zail bat egin behar du, orain dela urte batzuk komantxeek bahitu zituzten behizain-seme batzuk berreskuratzea izango da zeregina. Baina, gertatzen da pixkanaka-pixkanaka benetako indio bihurtuak zirela gazteak. Hori da filmaren mamia. 3.- 'Hiru argiak', Fritz Lang. Espresionismo alemanaren punta-puntako lana. Gai nagusi bat aurkezten da: heriotza, lanarengatik nekatuta dagoen heriotza. Eta joko bat proposatzen zaio emakume protagonista gazteari, hiru giza bizitza salbatzea, eta horretarako bizi-irudia den kandela-sua zaindu behar du, itzal ez dadin. 4.- 'Laugarren agindua', Orson Welles. Ambersondarren familiaren eta Morgandarrenaren arteko liskarraren drama erakusten da filmean. Kontua da, bi alderdikoek agintea eta oparotasuna lortu nahi dutela. XIX. mendearen bukaera aldeko Amerikan, industria-gizartean aldaketa sakona hasten den urteetan, girotzen da filma. 5.- 'Kleo, bostetatik zazpietara', Agnes Varda. Emakume gazte bat Parisen dabil izenburuak adierazten dituen orduetan. Sendagileetara joan, eta agindu dioten analisiaren emaitzaren zain dago, minbizia duen ala ez jakingo du. Dokumental kutsu nabarmena du, Nouvelle Vague mugimenduaren barruan. 6.- 'Seigarren zentzumena', Night Shyamalan. Cole Sear izeneko umeak hildakoak ikusteko ahalmena du. Ospe handiko psikologo batek, Malcom Crowek, ezin du burutik kendu sendatu ezin izan zuen gazte baten irudia. Hori dela eta, umearekin jartzen da harremanetan, eta harantzagoko munduan barneratzen. 7.- 'Zazpigarren zigilua', Ingmar Bergman. Zinema metafisiko honetan heriotzari, erlijioari eta Jainkoari buruz egiten da gogoeta. Bikainki kokatzen da Erdi Aroan, erlijio-iluntasuna eta gaixotasunaren izurri asko ziren sasoi hartan. 8.- 'Zortzi eta erdi', Federiko Fellini. Egileak bizitza deskribatzen du, bere burua biluztuz. Oso era bitxian erakusten du zinema nola erabil daitekeen nork bere burua psikoanalizatzeko, eta barruko deabruak konjuru bidez uxatzeko. 9.- 'Bederatzigarren atea', Román Polanski. Filma Arturo Pérez Reverteren eleberri batean oinarritzen da. Liburu zaharrak eta antigoalekoen saltzaileen mundu lohi eta zikina erakusten da. Paper-sorta zaharren artean gordetzen dituzte zorionaren bederatzi ateak irekitzeko giltzak. 10.- 'Dekalogoa', Krzysztof Kieslovski. Film honetan betiko hamar aginduak erakusten dira, baina Poloniako eguneroko girora egokituak, zibilizazio judu-kristauaren obsesiorik nagusienak azalduz. 12.- 'Hamabi gizon errukirik gabe', Sidney Lumet. Epaitegien giroko filmek beren arau propioak dituzte narrazioa burutzeko. Herri-epaile batzuk ari dira auzi batean gorabeherak aztertzen. Baina, epaileetako bat ez dago ados besteen iritziekin, eta poliki-poliki bere teorietara erakartzea lortzen du, hizkera dotorea eta eraginkorra erabiliz. 16.- 'Hamaseigarrenean aidanez', Anjel Lertxundi. Apustuak egiteko grinak erakusten dira euskal zinema honetan, utzi ezinezkoak sarritan. Jokoak mendekotasuna sortzen du maiz, eta familiaren edo gizartearen gainetik egon ohi da. Horren azken atsedena, heriotza. 39.- 'Hogeita hemeretzi eskailera-maila', Alfred Hitchcock. Hollywoodera joan baino lehen, maisu ingeles honek oso estilo finkatua erakutsia zuen, ustekabea eta suspensea beste inork baino hobeto erabiliz. 55.- '55 egun Pekinen', Nicholas Ray. Zinemagile honek zubi-lan ona egin zuen zinemagintza amerikarraren eta europarraren artean. Baina, ez zuen bere ekoizpenak kontrolatzerik lortu, Espainian egin zuen Samuel Bronston-en superprodukzio hori, adibidez. 100.- 'Ehun metro', Alfonso Ungria. Ramon Saizarbitoriaren eleberri batean oinarrituta, film honek ETAko kide baten azken momentuak kontatzen ditu. Bere bizitzako azken ehun metroak egiten ditu, polizia atzetik duela, eta, bitartean, bere ibilbidean gertatu zaizkion gorabeherak gogoratzen, tiroz hilda uzten duten arte. 101.- 'Ehun eta bat dalmaziar', Walt Disney. Ekoizle honen filmen arrakasta edo porrota pertsonaia gaiztoaren baitan egon ohi da. Cruella de Vil-ek beldur-ikaraz uzten gaitu istorio hunkigarri honetan. Ehun eta bat txakur bahitzen dituzte, larruzko soingainekoak egiteko. Hori da lanaren mamia. 400.- '400 kolpeak' François Truffaut. Film honekin eman zion hasiera bere ibilbide artistikoari. Nolabaiteko autobiografia egiten du, familian arazoak dituen ume baten gorabeherak azalduz. Zineman aurkitzen du bere salbazioa, eta babesa, hori baita grina nagusia. 800.- '800 bala', Alex de la Iglesia. Gizartean eta zineman sustrairik ez duten pertsonaiak dira bilbotar honen filmeko protagonista nagusiak. Alex de la Iglesia oso trebea da, gizarte honetako zikinkeriaren eta ustelkeriaren erdian, indarrez eta umore onez, mundu samurrak eta maitagarriak sortzen. 1001.- 'Mila eta bat gautako ipuinak': Pier Paolo Pasolini. Egile horren 'Bizitzaren trilogiaren' hirugarren zatia da. Gogoeta egiten du gozamena beste araurik ez zukeen jatorrizko gizarte bateko baloreei buruz. 1984.- '1984', Michael Radford. Filma Georges Orwell-en eleberri ameslari eta ospetsuan oinarritzen da. Etorkizuna deskribatzerakoan, guzti-guztia 'Anaia Nagusiak' kontrolatua izango dela iragartzen du, ahalguztiduna izango da Anaia hori, eta saihestezina. Tamalez, urteak joan ahalean konturatzen gara idazlearen zoritxarreko iragarpena betetzen ari dela. 2001.- '2001, espazioko odisea', Stanley Kubrick. Egileak film honekin ematen dio hasiera zinema fantastikoa egiteko molde berri bati, eduki metafisikoa duen zientzia-fikziozko zinemagintzari. Esan dezagun, zinemagile honek markatutako arauek agindu zutela Alien heldu zen arte. 20.000.- '20.000 legoa itsaspeko bidaian', Richard Fleischer. Jules Verne idazle ospetsuaren unibertso fantastikoaren zinema-bertsioa da. Urpeko amildegiak, txibia erraldoiak, eta Nemo kapitainaren agintepeko eremuetan paradisu atsegina sortuz. Eta horrela, egin genezake aurrera, mugarik gabe, aspertu gabe... Baina, orain zuen txanda da: jarrai jolasean, eta osa ezazue artikulua.