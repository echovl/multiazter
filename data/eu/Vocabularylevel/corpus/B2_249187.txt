Docutec EGA azterketa prestatzeko ikastaroa Interneten Lazkaoko Maizpide barnetegiko Iñaki Rezola eta Jon Urdangarin irakasleek prestatu dute Maizpide on-line ikastaroaren edukia. Ikastaroak zer eskaintzen duen zehatzago jakiteko asmoz gonbidatu ditugu gurera. Atariko proba: Hona hemen atal honetan aurkituko duena ikasleak: Atariko proba: 10 atariko proba ezberdin ditu aukeran ikasleak, pantaila aurrean egiteko. Momentuan eskainiko dizkio sistemak erantzun zuzenak, nahi izanez gero. Entzumena: 10 entzungai aurkituko ditu ikasleak, audioak eta guzti. Entzun ondoren, aukera anitzeko galderei erantzungo die eta une horretan bertan izango du zuzentzeko aukera, baita entzun berri duen gaiarekin zerikusia duen ariketak egiteko aukera ere. Horrezaz gain, inprimatzeko aukera ere eskaintzen du sistemak. Esaera zaharrak: Esaera zaharren inguruko 10 ariketa ere badaude, esaera zaharren hasiera eta bukaerak lotzeko. Esamoldeak: Esamoldeen inguruko 10 ariketa daude, hauek ere lotzeko, esamoldeak gaztelaniaz duen esanahiarekin, hain zuzen. EGA idatzia: Atal honetan, berriz, hauxe ageri da: Berridazketak: 10 ariketa daude eta ariketa bakoitzean 10 berridazketa egiteko. Idazlanak: Bi gai aukeran emanda, bati buruzko idazlana egin behar du ikasleak. Baditu, horretaz gain, ariketa osagarriak ere. Sinonimoak: 10 ariketa hemen ere. Aukeran dauden testuetan beltzez ageri dira hainbat hitz eta ondoan, sinonimo egokia idazteko tokia dago. Irakurmenak: 10 irakurgai daude. Testua irakurri eta segidan eskaintzen diren aukera anitzeko galderei erantzun behar zaie. Entzumenak: 10 entzungai daude, sarean dagoen audioa entzun eta gero, aukera anitzeko galderak eskaintzen dira erantzuteko, aurrekoetan bezalaxe. Informazio gehiago: Maizpide barnetegia Elosegi, 40 Bis 20210 Lazkao 943 88 92 31 @ lazkao@maizpide.com http://www.maizpide.com 'Ikastaro hau ondo eginez gero, EGA gainditzeko aukera dezente izango ditu ikasleak' HABE.- Zergatik aukeratu zenuten EGAren inguruko ikastaroa egitea? JON URDANGARIN.- Hasi ginenean, gai asko aukeratu genituen: EGA, Sakontzen (EGAtik gorako eskaintza), kirolaren inguruko ikastaro bat, gazte-hizkera, alokutiboa (hitanoaren tratamendua). asko iruditu zitzaizkigun interesgarriak. Baina, lanean hasi ginenean, ikusi genuen lan handia zela horrelako ikastaro bat antolatzea eta, bestetik, EGArako eskaria ere bazegoen. IÑAKI REZOLA.- Eskaririk handiena izateaz gain, ikastaroa on-line izango zenez, EGA mailan on-line egiteko aukera oso polita iruditu zitzaigun. H.- Ikastaroa egiten duenak barnetegian ere ordu batzuk eman beharko ditu? I.R.- Bai, baina ez derrigorrez. Alde batetik atariko proba daukagu eta bestetik idatzia. Baina, atariko proba prestatzeko ariketa horien barruan mintzamena lantzea aurreikusten dugu; eta idatzian, idazlana eta berridazketetan ere mintzamena ere landu beharra daukagu, bestela hankamotz geldituko ginateke. J.U.- Gure ikastaroa oso lotuta dago EGA teknikekin. Dena den, agian, euskaldun zaharren bat edo etorriko balitz eta ahozkoaren lanketaren beharrik edukiko ez balu, on-linekoarekin nahikoa izango luke eta horretrako jada pentsatuta dauzkagu modulu desberdinak: on-line bakarrik, on-line eta aurrez aurreko eskolak larunbatetan hilean behin. I.R.- Edo asteburu osoa izan daiteke. Barnetegia daukagunez, astean zehar lanagatik edo joaterik ez duenak asteburuetako aukera ere izango du. H.- Ikastaro hau egiten duenak lortuko al du EGA agiria? J.U.- Ikastaroa egiteak ez du bermatzen EGA gainditzea, aurrez aurreko eskoletara joate hutsa nahikoa ez den bezalaxe. Baina, nik uste dut ikasleak hor dagoena ondo eginez gero, eta behar den bezala bereganatuz gero, nahiko euskarri izango duela EGA azterketa gainditzeko. I.R.- Bai, ikastaroa ondo eginez gero, gainditzeko aukera dezente izango lituzke. H.- Nolako materialarekin egingo du topo ikasleak? I.R.- Materiala berria da, propio prestatua, eta berau osatzeko guk lanean daramatzagun urteetan oinarritu gara. Aztertu dugu ikasleak zertan egiten duen huts eta zer den gehien kostatzen zaiona. Ikaslearen zailtasuna izan dugu kontuan. J.U.- Aurreikusita daukagu ikasleen artean taldeak sortzea eta taldean aritzea. Horregatik, ariketa batzuk egiteko eskatuko diegu, adibidez, iritzia foro batera bidaltzea, edo idazlana bidaltzea ez irakasleari bakarrik, baizik eta baita beste ikasleei ere. H.- Ikasleek baldintzarik bete behar al dute izena ematerako? I.R.- Gutxieneko maila eman behar dute. Hori neurtzeko, sarrerako frogatxo bat eginarazten diegu edo bestela, beste euskaltegi bateko agiria aurkeztu behar dute. H.- Zer gehiago esan diezaiekegu ikastaro honetan izena emateko interesa duten ikasleei? I.R.- Aurrerantzean ez dutela ikasteko edo ez matrikulatzeko aitzakiarik izango: ordutegia berak aukeratuko du, berari ondoen datorkionean egingo du, aste-bukaeretan aukera izango du praktikatzeko. Asteak zazpi egun ditu eta guk zazpi egunak jartzen dizkiegu aukeran, zazpi egunak hogeita lau ordutan.