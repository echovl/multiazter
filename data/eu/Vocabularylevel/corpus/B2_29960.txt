Docutec Euskara Klinika horietako batean lan-konbenioa negoziatzen dihartute, horma guztiak erreibindakazio-esloganez beteak daude. Denak gaztelaniaz. RUFINO IRAOLA/  Hamaika hitz jaulki izan da Unamunoren aurka, harako hura bota zuelako; alegia, euskara, omena egin ondoren, urrezko kutxan gorde behar zela. Geroztik, Unamunok idatzi eta esan duen guztia arbuiagarria izan da euskaltzaleontzat. Areago oraindik, Unamunoren aurka hitz egitea, nahiz eta euskararekin zerikusirik izan ez, gure hizkuntzaren aldeko bandera altxatzea zen. Nire ustez, Unamunok piztu zuen polemikak ez zuen merezi Pedro Mari Otañok bertsotan eman zion erantzun ironiko hura baizik, baina bukatzen ez den erreakzio-katea bihurtu dugu. Horrelaxe jokatu dugu, sarritan, euskararen aferan, komunikazio-hizkuntza baino areago arma politikotzat harturik. Eta nahi ez dugula ere, objetiboki, geuk eman diegu arrazoi Unamunori eta beste askori. Motz-motzean esanda, joan den asteartean, kontsultaz kontsulta eta medikurik mediku ibili behar izan nuen. Dirudienez, klinika horietako batean lan-konbenioa negoziatzen dihartute, horma guztiak erreibindakazio-esloganez beteak daude behintzat: «Reducción de jornada», «Puestos fijos», «Convenio digno», «Subida salarial», «Mejoras laborales»... Denak erderaz. Euskaraz, bazter batean, letra apal-apalez idatzia, hauxe bakarrik ikusi nuen: «Soldata-igoera». Hori, lan-erreibindikazioei dagokienez, baina gainontzean ere kasik errotulazio osoa erderaz dago. Eta badira gauza bitxiak; erderaz honela dio errotulo batek: «Montacamas, uso exclusivo de personal sanitario». Eta horren ordainak euskaraz: «Klinikako ekintzetarako soilik». Harrapa ezak atzeko hankatik! Batan eslogan haietako bat zeraman erizainak esan zidanez, abertzaleak omen dira negoziazio-mahaian esertzen diren bi sindikatuak.