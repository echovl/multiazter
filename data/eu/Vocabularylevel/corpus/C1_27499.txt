Docutec Aita zaharra malformazio sortzaile Albiste honetan ikerketa baten emaitzak azaltzen dizkigute. Aitaren adin handia umeen malformazio eragile izan daitekeela frogatu du Bartzelonako ikerlari talde batek. ERREDAKZIOA / Jakina da amaren adinak gora egin ahala ugaritu egiten dela bidean den umeak malformazioak izateko arriskua. Amak 30 urte bete ostean umekiaren kromosometan —zelularen nukleoaren osagaia, geneen gordelekua— ezohiko ezaugarriak agertzeko arriskua handitzen hasten da. 35 urtetik aurrera nabarmen handitzen da, eta 40 urtetik gora, are gehiago. Bartzelonako Unibertsitate Autonomoko ikertzaile talde batek aditzera eman berri duenez, gizasemeak ere ez daude arrisku horretatik libre. Ikerketa batean frogatu dutenez gizonezkoen adinak gora egin ahala umeen egitura kromosomikoak deus ezohikoa izateko arriskua ere handitu egiten da. Nabarmen. Aurkikuntzaren berri European Journal of Human Genetics argitalpenean eman dute. Ez da aitaren adina eta umeen arazoak lotzen dituen lehen ikerketa. Lehen ere egin dira era honetako zenbait. Kromosometan izaten diren arazoak eta aitaren adina lotzen dituen lehen ikerketa da honakoa. Eta hori garrantzitsua da, kromosometako aldaketa ezohikoak malformazio eta eritasun eragile izaten baitira. Horietako asko larriak. Ezagunenen artean, esaterako, Downen sindromea dago, baina beste asko ere badira. Haziaren kalitatea ikertu dute Ikerketa Josep Egozcue eta Cristina Templado ikertzaileek zuzendu dute. 24 eta 74 urte arteko 18 gizonek emandako hazia ikertu dute, eta ikerketa horrek emandako emaitzetan oinarrituta plazaratu dute beren ustea. Bartzelonako zientzialariek argi ikusi dute gizasemeek adinean gora egin ahala errazagoa dela beren hazian kromosoma kopurua okerra izatea. Gizakiok zelula bakoitzean 23 kromosoma pare izan behar ditugu normalean. Kopuru hori maiz ez da betetzen gizon adintsuenen espermatozoideetan; hala, eta ondorioz, litekeena da mundura ekar ditzaketen umeetan ere ez betetzea. Esaterako, hamar urtero %17 handitzen da kromosoma guztiak bikoiztuta dituzten espermatozoideak izateko arriskua. Ildo berean, aditzera eman dutenez, 21. kromosoman Downen sindromea eragiten duen eraldaketa izateko arriskua %11,5 handitzen da. Ikerketa Egozcue eta Templado irakasleek Bartzelonako Unibertsitate Autonomoko Zelulen, Biologia, Fisiologia eta Immunologoa sailaren baitan egin dute, hainbat lankiderekin. Ez dira bakarrik aritu. Pugvert Fundazioko Andrologia Saileko zientzialariak ere alboan izan dituzte. Hamarnaka-hamarnaka arriskua gora Ikerketaren emaitzak urteka bereizi dituzte ikertzaileek, eta urteak hamarnaka. Izan ere, gizasemeek beren esperman nolabaiteko arazoak izateko daukaten arriskua hamar urteka handitu egiten dela diote.