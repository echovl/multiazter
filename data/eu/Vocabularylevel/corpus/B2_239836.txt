Docutec Aberatsak gara Aurrezki kutxa katalan batek argitaratu berri duen txostenak Espainia osoko aberastasuna aztertzen du eta gu, gipuzkoarrok, zerrendaren lehen postuetan azaltzen gara, Araba eta Gironaren atzetik eta Nafarroaren aurretik.Podiumean, irabazleek merezi duten txalo zaparrada jasotzen ARANTXA URRETABIZKAIA/ Esan behar da estatistiketan ere Gipuzkoako bailara guztiak ez direla berdinak, aberastasunari dagokionez. Adibidez, Donostia, Astigarraga, Elgoibar, Arrasate, Irura eta Zarautz besteok baino diru gehiago irabazten dute urtean. Beste desberdintasun bat: Arrasaten diru sarrera gehienak nominetatik sortzen dira eta Donostian edo Zarautzen, horrekin batera, beste irabazpen batzuk ere badaude, batez ere errentetatik datozenak. Baina bataz bestekoa egin ondoren, bailara horietan irabazitako diruari esker, guztiok gelditzen gara zerrendaren hirugarren postu ohoragarrian. Aspaldi ikasi genuen nik oilasko oso bat jaten badut eta zuk ezer ez, estatistikaren arabera oilasko erdia jan duela bakoitzak, ni lehertzeko zorian nagoen bitartean zu oraindik baraurik bazaude ere. Dotore azaltzen gara argazki horretan, harro, argazkia guk egina balitz bezala. Extremadura, berriz, azken postuan dago, aspaldian bezalaxe, aberatsekiko duen distantzia gaindiezina balitz bezala, erremediorik gabea. Jakin badakigu beste argazki batzuetan ez dugula geure burua hain edertua ikusten, baina harrotasun hori, batzuetan harrokeria ere bihurtzen dena, Espainiako aberatsenetakoak izateak sortzen digun sentikizun gozo eta epela ez zaigu sekula ahazten. Hortxe dago beti, memorian gordea, edozein momentutan kontsolamendua eskaintzeko prest.