Docutec Orbea etxeak neurrira egiten ditu bizikletak Teknopolis telebista saioaren idatzizko laburpena. Orbea lantegian bizikletak bezeroaren ezaugarrien arabera egiten dituzte. Horretarako erabiltzen duten teknika azaltzen dute. 02394 bideo dokumentua da dagokiona "Teknopolis" saioak neurrira egindako bizikletaz jardungo du Zure neurriko eta gustuko bizikleta izenburua duen erreportajean. Bizikleta gainean ordu asko pasa behar badituzu, bizikleta zure neurrikoa izatea behar-beharrezkoa duzu. Orbea etxeak duen sistemaren bidez, bizikleta dendara joan, neurriak hartu, ordenagailuan datuak sartu, eta, internet bidez datuak bidalita, zuk behar duzun bizikletaren koadroaren neurri egokiak emango ditu. Orbea etxean izan da programako lantaldea, Euskaltel talderako bizikletak egiten ditu etxe horrek, eta han Iban Mayo txirrindulari profesionala lagun hartuta, bizikletak neurrira nola egiten diren ikusi ahal izango da. Besoak eta zangoak zenbat luze diren, bizkarra zenbat zabal eta oinak zein tamaina duen neurtzen dute. Izan ere, bizikletan eroso ibiltzeko neurriak ondo hartzea ezinbestekoa da. Horretarako, programa informatiko berezia erabiltzen dute Orbean. Eroslearen morfologia eta nolako bizikleta nahi duen kontuan harturik diseinatzen du programak bizikletaren koadroaren geometria. Programak datuen arabera ebaluazio estatikoa eta dinamikoa egiten du. Ebaluazio estatikoan txirrindulariaren posizioa giharrek egiten duten lanari etekin handiena ateratzeko egokiena den ala ez aztertzen da. Grabitate-zentroaren kokapenari, belaunen angeluari, sorbaldaren altuerari eta belaunen posizioari begiratzen zaio gehienbat. Ebaluazio dinamikoak, berriz, txirrindulariak pedalei eragiten ari dela eskulekuan eta aulkian zein indar egiten duen esaten du, hau da, zenbat pisu parte jartzen duen eskulekuaren gainean, eta zenbat eserlekuaren gainean. Orbean egindako bizikletak erosi nahi dituzten guztiak teknologia horretaz balia daitezke, bizikleta-saltzaileek beren dendetan software hau erabiltzeko aukera baitute. Dendan bertan hartu daitezke neurriak, interneten sartu, Orbearekin bat egin eta programa erabil dezakete. Horrela, bezeroak bat-batean izan ditzake erosi nahi duen bizikletaren ezaugarriak. Hainbat tratamenduren ondoren, koadroa pintura gelara iristen da. Bertan, abilezia handiz margotzen dute, eta bezeroak aurrez eskatutako itxurarekin janzten dute bizikleta. Izan ere, erdi mailako eta maila altuko bizikletatan bezeroek nahi dituzten koloreak eta marrazkiak eska ditzakete. Europa osoan Orbea da zerbitzu hori eskaintzen duen bizikleta egile bakarra. Pintura gelako lanak badu artisautzaren itxura. Egunero 150 bizikleta inguru ateratzen dituzte pintura gelatik; hala ere, lantegian orotara 800en bat egiten dituzte egunean. Gainerakoak, lantegiko beste muntaia kate batzuetan egiten dira. Koadroa margotu eta behar den marrazkiekin jantzi ondoren, berniza eman eta garbitu egiten da. Koadroa bere bidea osatzen ari da, baina bizikletaren beste osagaietako batzuk ere egin behar dute berea, gurpilek adibidez. rradioak ardatzarekin lotuko dituzte, eta hagunarekin elkartu. Gurpilak Eautomatikoki zentratuko ditu gero makinak. Ondoren, pinoiak jarriko dizkiote, eta azkenik, pneumatikoak. Era askotako gurpilak egiten dira. Izan ere, pinturarekin bezala, bezeroak aurrez aukera ditzake. Bizikletako gainerako osagaiak ere, direkzioa, balaztak, pedalak eta abar ere berdin aukera ditzake bezeroak, kartara. Harrezkero, eskaeraren araberako bizikleta egingo dute. Horretarako, lantegi osorako datu-basea dute, bizikleta bakoitza aukeratutako osagaiekin egin dadin. Prozesu guztia eskuz egingo dute. Izan ere, osagaiak jartzeaz gain doitu egin behar dituzte, guztia behar bezala dagoela ziurtatu beharko dute, osagaietako bakoitzak ondo betetzen duela bere zeregina. Doitzen bukatu eta gero, bizikleta kaxan sartu, eta tokian tokiko dendara bidaliko dute.