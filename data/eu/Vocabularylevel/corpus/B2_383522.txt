Docutec Plastikozko zorrorik gabe bizitzeko prest? Zelaietan, hondartzetan, itsaso-hondoan... nonahi bukatzen dute dendetan ematen dizkiguten plastikozko poltsek. Eta bakarrik, noraezean, hondatuta, gelditzen diren poltsa horiek kalte handia egiten diote gure ingurumenari. Datuak beldurgarriak dira: biztanle bakoitzak 200 poltsa inguru erabiltzen ditu urtean eta poltsa bakoitzak 100 urte behar ditu deskonposatzeko. 70eko hamarkadan asmatu zirenetik, ezinbesteko bilakatu dira gure eguneroko bizitzan. Baina, dirudienez, horiek gabe bizitzen ikasi beharko dugu laster. Gobernuak eta saltokiak plastikozko poltsen ordezko bila dabiltza eta neurri ezberdinak hartzen hasi dira. Eroskik, adibidez, poltsa berrerabilgarria jarri du abian ohiko poltsa kopurua murrizteko. Baina, konponbidea gu guztion esku dago. Eta zuk, zer diozu? Minuturo milioi bat plastikozko poltsa fabrikatzen da mundu osoan. Beraz, kontua ez da txantxetan hartzeko modukoa. Ikaragarria da zenbait herrialdetan, garatuak gehienak, egiten den neurriz kanpoko erabilera. Merkatura joan eta fruta plastikozko poltsetan sartzen dugu, nahiz eta ale bakarra hartu. Noski, berez lehendik plastikozko zorroren batean enbalatua ez badator. Haragia plastikozko bandejatan, esnea plastikozko botilatan, madalenak plastikozko zorrotan... aurkituko dugu. Gero, berriz ere, etxera eramateko garaian, dena plastikozko poltsetan sartuko dugu. Egizu proba eta etxera iristerakoan konta ezazu zenbat plastikozko zorro, poltsa, bandeja, bilgarri edo dena delako eraman dituzun. Baina, dirudienez, gure eguneroko bizitzan hain ohiko diren tresna hauek desagertzear daude. Izan ere, hainbat herrialdetan neurri zorrotzak hartzen hasi baitira poltsa horien erabileraren aurka egiteko. Txinako gobernuak, esate baterako, ohiko plastikozko poltsa (0,025 milimetroko lodiera duena) debekatzea erabaki du. Neurria ekainetik aurrera jarriko da indarrean, eta handik aurrera debekatuta egongo da poltsa mota hori fabrikatzea eta doan banatzea. Hala ere, ez dugu hain urrutira joan behar; plastikozko poltsen auzia konpontzea edozein lekutan da premiazkoa. Estatuko biztanle bakoitzak, adibidez, 200 poltsa erabiltzen ditu urtean. Orotara, 100.000 tona joaten dira zakarrontzira; beste 10.000, berriz, birziklatze-instalazioetara iristen dira. Horrek zera esan nahi du: poltsa guztietako %10 besterik ez direla berreskuratzen. Kopuru beldurgarri horien aurrean, estatuko Ingurugiro Ministerioak esku hartzea erabaki du eta zera iragarri du: 2010 urterako erabilera bakarreko poltsak debekatuta egongo direla. Euskadin ere asko dira plastikozko poltsaren aurka antolatu diren kanpainak. Urola Kostako Udal Elkarteak, esate baterako, plastikozko poltsen erabilpena murrizteko ekimena jarri zuen martxan 2007ko azarotik 2008ko otsailera bitartean. Kanpainak eskualdeko merkatari-elkarte desberdinen laguntza izan du: Babexa, Getarian; Arkupe, Orion eta Murkil, Zarautzen. Eta kanpainari atxikitako dendetan behin eta berriz erabiltzeko poltsak banatu dira. Poltsa horiek toles daitezke, arinak dira eta garbigailuan garbi daitezke. Azarotik otsaila hasiera bitartean 20.000 poltsatik gora banatu dira. Gipuzkoarrak, oro har, arazoarekin kontzientziatuta daudela dirudi, eta Gipuzkoako Foru Aldundiaren arabera, poltsen %80 berriro erabiltzen dituzte. Aukerak Argi dago ohiko poltsa horiek antzinako kontua direla. Horien lekuan, biodegradagarriak eta berrerabilgarriak nagusitzen hasi dira. Eta, dagoeneko, asko dira poltsa ekologiko horien alde egiten hasi diren saltokiak. Alcampon, esate baterako, patata-almidoiarekin egindako poltsak eskura daitezke 39 zentimoren truke. Biodegradagarriak izateaz gain, plastikozkoak baino gogorragoak dira. Horrez gain, enpresak kutxa berdea izeneko biltegia jarri du bere saltokietan, bezeroek erabilitako poltsak uzteko. Eroskik, bestalde, betiko poltsen erabilera murrizteko poltsa berrerabilgarria proposatu du. Behin baino gehiagotan erabil daiteke, hamabost aldiz baino gehiago, hain zuzen. 15 zentimo balio du eta kamiseta motakoa baino gogorragoa eta handiagoa da. Puskatzen denean, berriz, beste baten truke alda daiteke, dohainik. Hartara, bezeroek poltsa bakarra ordainduko dute. Eroskik, gainera, estrategia gehiago ditu plastikozko poltsari aurre egiteko. Esate baterako, poltsak begi bistan jarri beharrean, kutxaren mutur batean kokatzen dituzte, konpartimentu batean. Eta horri esker, bezeroek poltsa gutxiago hartzen dituztela ohartu dira enpresako arduradunak. Bestalde, ohiko poltsak ekologikoagoak izan daitezen, poltsa finagoak fabrikatzen ditu Eroskik aspalditik. Gainera, tinta eta polietileno gutxiago dute. Ondorioz, 2006. urtean, 72.000 kilo koloratzaile eta 62.000 kilo polietileno gutxiago erabili ditu enpresak poltsak egiteko. Beste saltoki batzuetan poltsak saldu egiten dituzte bezeroek ahalik eta gutxien har ditzaten. Dia supermerkatuan, esaterako, aspaldidanik ordaindu behar dira hiru zentimo poltsa bakoitzeko. Aurrekoak bezain ekologikoa ez bada ere, neurri honek ere ohiko poltsen erabilera murriztu du. Halere, alternatibarik ekologikoena denon esku dago. Dendan plastikozko poltsa eskatu beharrean, etxetik eramatea da onena. Eta zein dira poltsarik ekologikoenak? Garai bateko oihalezko poltsak edota, agian, saskiak, ezta?