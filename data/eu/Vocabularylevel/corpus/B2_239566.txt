Docutec Etorkinak Geroz eta gehiago daude. Ez dago atzera bueltarik. Falta zaigun bakarra, hemengooi, kanpotik etorritakoak jaso eta beraien ahotsa entzutea da. Iruditzen zait etorkin askok lan bat eskaintzea beste eskertuko lukeela 'zer moduz zaude?' galdetzea. . JASONE OSORO Geroz eta gehiago daude. Orain bi egun taberna batean zurito bana hartzen geunden lagun bat eta biok eta gure aldamenean bi mutil gazte, beltzak, ezezaguna zitzaigun hizkuntza batean berbetan, kafesne bana hartzen. Etorkinak iritsi dira gurea bezalako herri txiki batera ere, Elgoibarrera. Egun gure bizilagun bihurtu dira peruanoak, mexikarrak, marokoarrak eta baita txinarrak ere. Nik herriko aldizkarian egiten dut lan eta, zin egiten dut, ia egunero etortzen dela kanpotarren bat astekaria jaso nahi duela edo bere burua lanerako eskaintzen duela eta iragarkia merkatu txikian sartzeko eskatuz. Atentzioa ematen dit merkatu plaza ondoan dagoen telefono kabinak. Ia beti dago okupatua. Bi telefono dauzka eta bietatik berbetan topatzen dut norbait. Kultur Etxea garbitzen duen neskak esan zidan askoz merkeagoa dela telefono publikoa segapotoa baino. Eta, Azkoitia bezalako herri txiki batean ere ireki dute 'locutorio' delako bat. Baietz ba, mestizajea iritsi dela. Ez da zientzia fikzioa. Amaitu da odol eta arraza bereko gizaldien garaia. Ikastetxeetan ibili besterik ez dago begi etzanak eta ile ezpain ikaragarri haragitsuak dituzten neska-mutilak euskaraz entzuteko hizketan. Bitxia da, eta polita. Ez dago atzera bueltarik. Falta zaigun bakarra, hemengooi, kanpotik etorritakoak jaso eta beraien ahotsa entzutea da. Guri erakusteko zer duten ikustea. Kafesnea hartzen zeuden bi mutilei nondik datozen galdetu eta berbetaldia eskaintzea. Bai, badakit zaila dela. Euskaldunak berez itxiak gara eta, kanpotik datorrenak, beti izango du joera bere herrikideekin elkartzeko. Baina iruditzen zait, etorkin askok lan bat eskaintzea beste eskertuko lukeela 'zer moduz zaude?' galdetuko bagenio.