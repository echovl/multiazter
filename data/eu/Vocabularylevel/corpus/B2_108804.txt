Docutec Aurten bada 13. Korrika Beste behin, 13.ez jada, Korrika antolatu du AEK-k. Hamar egunez herriz herri ibiliko dira lasterka milaka lagun, apirilaren 4tik 13ra bitarte, gau eta egun. Kulturaren alorrean indar suspertzaile handia izan zuen 'Ez dok amairu' taldeak 60-70 hamarkadetan. Besteak beste, talde hura omendu nahi du aurtengo Korrikak. Izpiritu horri jarraiki, aurten AEK koordinakundeak 'ba duk/n hamahiru' esan nahi izan du, zenbaki horrek ez dakarrela patu txarrik, eta eraso, zatiketa juridiko guztien gainetik aurrera egingo duela euskarak. 2.003. urterako Korrikarako aukeratu duten leloa, berriz, hauxe da: 'AEKrekin herri bat geroa lantzen'. Antzerkia 'Metxa' Koldo Izagirrek sortutako pertsonaia bat da, bizia oso, kritikoa. Eta izen hori duen antzezlana plazaratuko du Korrika Kulturalaren barruan Eneko Olasagastik zuzendutako Tentazioa ekoizpen etxeak. Koldo Izagirreren liburuak adinako arrakasta badu antzezlanak, ez da gaizki ibiliko Tentazioa. AEK-k berak sortutako I. Korrika bekari esker egin ahal izango du 'Metxa' Tentazioak. 2003. urtean 11 emanaldi burutuko dituzte. Jose Ramon Soroiz antzezlea izango da Metxa, euskara ikaslea antzezpenean, eta agure ez etsitua. Antzezlanean parte hartuko duten beste antzezleak ere aski ezagunak dira gehientsuenak: Ramon Agirre, Aizpea Goenaga, Jose Cruz Gurrutxaga, Ainara Gurrutxaga eta Xabier Sarasola. Joseba Tapia musikariak, berriz, zuzenean joko ditu 'Agur Intxorta maite' diskoko bertso eta koplak. Estreinaldia otsailaren 21ean, Donostiako Principal Antzokian izan zen. Antzokia lepo zegoen. Baita hurrengo egunean ere. Emanaldirik gehienak martxoan izango dira, 4an, 5ean, 6an, 7an, 8an, 9an, 10ean eta 11n; Donibane Garazin, Elorrion, Gernikan, Lesakan, Gasteizen, Tolosan, Iruñean eta Bilbon, hurrenez hurren. AEK-k adierazi duenez, jaio berri den beka honekin hemen bertan sortutako ikuskizunen alde egiteko asmoa du aurrerantzean. Dena den, antzerkiaz gain, dantza, erakusketak, bertsoak, musika, hitzaldiak, zinemagintza. Artearen esparruarekin gozatzen duenak izango du non aukeratua. Pilota ere izango da Aspe enpresaren eskutik. Eta ireki ondo belarriak: 'Kutsidazu bide Ixabel' euskal literaturan argitalpen gehien izan dituen liburuaren istorioa, antzeztu egingo du Gorringo taldeak. Korrikan parte hartzeko era ugariJende-kopururik handienak lasterka eginez hartuko du parte Korrikan. Lasterkariak txalotzera ere jende-samalda handia biltzen da. Badira, dena den, beste era batzuk parte hartzeko. Adibidez, Euskadiko Kutxako 3035.0072.0.2.072.0.00571.0 kontu korrontean dirua jarriz, kamisetak eta erosiz, otsailaren 16tik martxoaren 31a arte www.korrika.org helbidean sartuz ziber-korrikan esku hartzeko, 'Korrika Laguntzailea' izeneko txartela erosiz. Txartelak 10 euro balio du, AEK-k dituen euskaltegietan eros daiteke, eta hainbat dendatan %10-15eko beherapenak egiten dituzte txartel horri esker.