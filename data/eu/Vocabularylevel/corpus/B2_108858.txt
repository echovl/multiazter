Docutec Tranbia: kanpaitxoaren itzulera XX. mende hasierako zuri-beltzezko irudiak dira tranbia gogora ekartzen digutenak. Film muturen batetik ateratako gizon-emakumez inguratuta, antigoaleko adierazlea zen, duela gutxi arte, tranbia. Bilbo garapenaren bidean jarri zuen bere garaian. Bilbo-Santurtzi izan omen zen lehenengo tranbia elektrikoa espainiar estatuan, eta hirigune nagusia eta kostaldeko herria lotzen dituen 14 kilometroak 63 minututan egin zitzakeen. Marka itzela sasoi urrun haietarako. Apurka-apurka tranbiaren ibilbidea hedatzen joan ziren, eta 12 ibilbide ezberdin egiten zituen unerik gorienetan. Guztiak oso ezagunak izan baziren ere, bazeuden batzuk ospe berezia lortu zutenak, Durangora zihoana, eta batez ere Arratiakoa. Bilboko Arenala, bihotz erraldoia bailitzan, hona eta hara egiten zuten guztien bilgune bilakatu zen. Azkena, esan bezala, Urazurrutiatik irten zen 1964ko egun batean eta Arratiara azkenengoz egin zuen osteratxoa. Berrogei bat urte behar izan dira Bilbok berriz ere tranbia ikus dezan. Hala ere, urteok ez dira alferrik joan, eta aldaketa nabarmenak ekarri dizkio hiriari. Tranbiari ere bai, dena esan behar bada. Joan den mende hasieran zientzia fikziotzat har zitekeen aparailua da Bilboko kaleak zeharkatzen dituena. Teknologia berriek eman diote ibiltzeko beharrezkoa dena. Aldaketak, baina, izan ditu, izan. Tranbia moderno eta ekologikoa: eguneko 26.000/33.000 bidaiari aurreikusten dituzteBerdea da eta gris koloreko bagoi bi daramatza, biak elkarri lotuta, euskal margolari batek eginiko artelanak batuta. Jose Luis Zumeta, Juan Carlos Egilleor, Andoni Euba, Fermin Moreno, Eduardo Sourrouille, Miriam Okariz eta Jesus Mari Lazkanoren lanek artez blai betetzen dituzte kaleak. Hala ere, ez da betiko izango, sei hilabete baino ez baitituzte beteko. Denbora hori igarota, beste artista batzuk etorriko dira, eta beste batzuen lanak paseatuko ditu tranbiak Bilbon zehar. Garai bateko tranbiarekin konparatuta, oso ibilbide ezberdina du. Ez du hirigunea utzi, ez da Bilbotik irten, ezta irtengo ere. Atxuritik irten eta Arenala, Abandoibarra eta Euskalduna jauregia zeharkatu ostean, San Mames eta Basurtura ailegatuko da. Tranbia berri eta moderno honek 1932ko tranbia baten grabazio elektronikoa daramaTranbiaren etorrerak gure ohituretan eragin handia izan du. Izan ere, orain arte semaforo berde eta gorriari erreparatu besterik ez zegoen. Tranbia gure artean denez geroztik, autoekin kontu edukitzeaz gain, tranbiak ere izan behar ditugu kontuan. Azaroan frogak egiten hasi zirenean, aldaketaz jabetu ziren herritarrak, eta abenduaren 18az geroztik Bilbora datorrenak argi izan behar du tranbiarekin topo egitea ohikoa izango dela. Ustekabeak suertatu dira, eta suertatuko ere. Aspaldiko tranbiek bazuten euren etorrera iragartzen zuten kanpaitxoa. Bilbotarren artean, askok aitortzen dutenez, oso ohikoa bihurtu zen tranbiaren soinua. Are gehiago, eguneroko bizitzaren zati garrantzitsua izan zen. Iraganaren eta orainaren arteko lotura izango da soinu hori. Tranbia berri eta moderno honek orduko soinu horren grabazio elektronikoa darama. Historia luzea duen tranbia baten soinua erabili dute honetarako. 1932an U-52 tranbia egin zen eta Euskotrenek modu kutunean gorde du. Hortik atera dute kanpaitxoaren soinua. Berrogeita bat urte eta gero kanpaia itzuli da Bilboko kale batzuetaraZergatik kanpaitxoa eta ez osterantzeko soinua? Badirudi tranbiaren hasieretan erabiltzen zituzten klaxon eta turutek min ematen zietela orduan kalerik kale zebiltzan zaldi, mando, asto eta abarrei. Kanpaira ohituak omen zeuden animalia hauek, eta sortzen ziren istripuak saihesteko asmoz kanpaitxoaren alde egin zuten. Arestian aipatu legez, denboraren poderioz oso etxeko bihurtu zen soinu hori, eta abendu erdiaz geroztik kanpaia berreskuratu du Bilbok. Hasieran arrotz samar egin bazen ere, bilbotarra berehala ohitzen da aldaketetara eta ondo ikasi ditu tranbiaren etorrerak eman duen arau-aldaketa. Orduko tranbia gogoratzen duten askok pozik berreskuratu dute tranbia, joandako garaien zatia berreskuratu dutela aitortuz. Berrogeita bat urte eta gero kanpaia itzuli da, hortaz, Bilboko kale batzuetara. Zuzenketa-orria Lukas: Tranbia, negarra. Matias: Tranbia, gidaria, koadrilakoa, laguna, futbolean ona, ikasten primerakoa bizia, aitzakia. Rosa: Tranbia.