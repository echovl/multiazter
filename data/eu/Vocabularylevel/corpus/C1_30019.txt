Docutec Energia nuklearrak salbatuko gaitu? Lovelockek argi dauka energia nuklearra dela klima-aldaketa ez areagotzeko eta gure energia-beharrak asetzeko epe laburrean daukagun aukera bakarra. Baina gogorra da, gero, txarraren eta okerrenaren artean aukeratu behar dugula aditzea. EIDER CARTON / Hautsak harrotu ditu duela egun batzuk James Lovelock zientzialariak Erresuma Batuko The Independent egunkarian idatzitakoak. Zientzialari garrantzitsua izateaz gain, ekologismoaren buruetako bat da Lovelock. Klima-aldaketaz kezkatu zen lehenetakoa izan zen, eta ekarpen handiak egin ditu arlo horretan. Baina, batez ere, Gaia hipotesiaren sortzailea delako da ezaguna. Gaia hipotesiak, labur esanda, autoerregulatzeko eta irauteko gaitasuna duen osotasun gisa ikusten du Lurra. Lurrean bizi garen espezieok rol garrantzitsua jokatzen dugu hor, guk moldatu baititugu bizitzarako baldintza egokiak milaka urtean. Baina, gizakiok, azken bi mendeetan bereziki, hankaz gora jarri dugu sistemaren oreka, erregai fosilak errez eta errez, karbono dioxidoa isuriz eta isuriz. Klima-aldaketa azeleratzen ari dela uste du Lovelockek, eta joan den udarako beroak ez direla anormaltasuna, azelerazioaren seinale nabarmena baizik. Gizakiok seinale horri jaramon egingo diogun esperantzarik ez du, ordea, eta gogor salatu du klima-aldaketarekiko dugun axolagabekeria. Horrekin batera, energia nuklearraren aldeko alegatua egin du beste behin. Lovelockek argi dauka energia nuklearra dela klima-aldaketa ez areagotzeko eta gure energia-beharrak asetzeko epe laburrean daukagun aukera bakarra. «Ezin dugu jarraitu energia erregai fosiletatik erauzten, eta energia berriztagarriek ezingo digute behar adina energia, eta garaiz, eman. Beste 50 urte edo gehiago bagenitu, beharbada energia berriztagarriak gure iturri nagusi bilakatzerik izango genuke, baina ez dauzkagu 50 urte» idatzi du. Lehen irakurraldian gogorrak egiten dira hitzok ekologismoaren aitzindarietako baten ahotan. Nola izango da, bada, aukera bakarra antiekologismoaren ikurrik handiena? Nork esan dituen ikusita, ordea, merezi dute polikiago irakurtzea. Gero, bakoitzak erabaki dezala. Lurrari bere osotasunean begiratuta, energia nuklearraren arriskuak karbono dioxidoarenak baino askoz ere txikiagoak direla argudiatzen du Lovelockek. Izan ere, erradiazioak inguru hurbilean eta eremu jakinetan eragingo lituzke kalteak, baina Lurrak autoerregulatzeko duen gaitasuna ez luke hankaz gora jarriko. «Txernobilen bertan, basa bizitza askoz ere aberatsagoa da egun inguruko lurretan baino», esan du. Klima-aldaketak, ordea, gure zibilizazioa bera jartzen du arriskuan, planeta osoari eragiten baitio. «Karbono dioxidoa orain arte bezala isurtzen jarraituz gero, egun kostaldean dauden hiri guztiak urpean izango dira laster, eta ehunka milioi pertsona etxerik gabe. Saiatu horren ondorio sozialak irudikatzen». Ez dakit Lovelockek arrazoi duen, baina gogorra da gero txarraren eta okerrenaren artean aukeratu behar dugula aditzea.