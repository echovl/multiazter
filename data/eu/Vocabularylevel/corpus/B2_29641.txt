Docutec Ardoa: onuragarria ala kaltegarria? Ardoa: onuragarria ala kaltegarria?" izenburuko lanarekin Arrate Jauregi eta Itziar Fernandez de Larrinoa gasteiztarrek Farmazialari Euskaldunen Elkarteak antolaturiko FEUSE sariaren lehenengo deialdia irabazi dute. Azterketa horretan, ardoaren sortze prozesua eta erabiltzen diren metodoak izan dituzte aipagai. Era berean, edari horrek gizakiongan dituen eragin mesedegarri eta kaltegarriak azaltzen dituzte. Joan den urtean antolatu zuen FEUSE Farmazialari Euskaldunen Elkarteak sariaren lehenengo deialdia, euskaraz sortutako testu teknikoen kopurua eta kalitatea gero eta handiagoa izaten laguntzeko asmoarekin. Oinarrien arabera, farmaziarekin loturiko lan originalak eta euskaraz idatziak aurkez zitezkeen, eta farmazialariek edo farmazia fakultateetako ikasleek egindakoak behar zuten. Guztira, sei lan aurkeztu zituzten. Horien artean, Arrate Jauregik eta Itziar Fernandez de Larrinoak egindakoa aukeratu zuten irabazle. Gaur jasoko dute bi gasteiztar horiek 3.000 euroko saria Bizkaiko Farmazialarien Elkartearen egoitzan izango den ekitaldian. ­ Zeintzuk dira "Ardoa: onuragarria ala kaltegarria" lanaren nondik norakoak? Lan honekin, ardoak osasunean eragiten dituen eragin onuragarri eta kaltegarriak ezagutarazten saiatu gara. Era berean, bazkalorduan ardoa ona edo txarra den jakin nahi izan dugu. Alde horretatik, zein ardo mota izango litzatekeen egokiena zehazten saiatu gara. Kontsumo osasuntsurako baldintzak betez gero, ardoa oso onuragarria izan daitekeela ondorioztatu dugu azterketan. Dena den, berez dituen arrisku potentzialak direla-eta, nahikoa gai konplexua da ardoa osasunerako ona den edo ez zehaztea; izan ere, ardoak efektu onuragarriak baititu, baina, aldi berean, baita arriskutsuak ere. ­ Zeintzuk dira aipatzen dituzuen eragin onuragarri eta kaltegarri horiek? Ardoak artereoesklerosiatik babesten gaitu, bihotzeko heriotzak eta odolbilduen eraketa gutxiagotzen du, efektu antioxidante handia dauka, ultzera gastroduodenaletik babesteko gaitasuna du, minbiziaren hasierako faseak inhibitzeko ahalmen handia dauka... Alegia, ugariak dira ardoak osasunean dituen efektu onuragarriak. Hala eta guztiz ere, ardurazko kontsumo dosiak gaindituz gero, eragin kaltegarriak areagotu egiten dira. Arriskurik nabarmenena, inolako zalantzarik gabe, alkoholismoa da. ­ Zer baldintza bete behar dira ardoaren kontsumoa osasuntsua izateko? Osasunerako Mundu Erakundeak (OME) ofizialki esaten duen bezala, 40 edo 50 gramo baino gehiago eguneko ez dira hartu behar; alegia, 12 graduko bi kopa eguerdian eta beste bi gauean. Efektu onuragarriak lortu nahi baditugu, oso garrantzitsua da ardoa bazkariekin batera edatea eta maiztasun jakin batekin, hau da, egunero kontsumitzea. ­ Nola sortu zitzaizuen ikerketa hori egiteko ideia? Lehiaketaren inguruko informazioa jaso genuen, eta Arratek ardo-dastatzeari buruzko ikastaro batzuk eginak zituenez, azterketa hau egitea otu zitzaigun. Gure ustez, oso gai interesgarria da. ­ Euskal Herrian lagunekin txikiteoan tabernaz taberna joateko ohitura handia dago. Zuen ikuspuntutik, hori ona ala txarra da osasunerako? Gehiegizko dosia gainditzen ez den bitartean ez da kaltegarria. Noizean behin egindako poteoa, berriz, ez da osasungarria; izan ere, ardoa bazkariekin batera eta maiztasun jakin batekin kontsumitu behar da. ­ Ardo kontsumitzaileei zer aholku emango zenizkiete?  Bazkariekin eta arduraz edatea da eman dezakegun aholkua, horixe baita osasunerako efektu mesedegarriak ekartzeko modua.