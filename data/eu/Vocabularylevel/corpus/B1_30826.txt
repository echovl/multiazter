Docutec Sorbonako Unibertsitatearen salaketa Bi ikaslek 50 euro ordaindu zizkioten beren zuzenbide azterketa bat egiteagatik, baina irakasleak antzeman egin zuen bi azterketak pertsona berberak egindakoak zirela. Ikasle garaietan azterketak kopiatzea askoren edo gehienon kontua izan da, baina Frantzian, Sorbonan, modalitate berri bat sortu da: ordaindutako azterketak. Unibertsitateko zuzendaritzak pertsona baten kontrako salaketa jarri du, bi ikasleri zuzenbide azterketa batean laguntza eskaintzeagatik. 50 euro ordaindu zizkioten bi ikasle horiek hirugarren bati azterketa egiteagatik. Dirudienez, guztia ekainean gertatu zen. Zuzenbideko bi ikasleak azterketa gelara joan ziren, azterketaren gaia jaso eta mezua bidali zioten hirugarrenari SMS bidez. Mezu horretan zein zen gaia zehazten zioten eta horrek azterketa egin eta bi eredu prestatu zituen. Azterketa amaieran, irteerako nahasmenean, atean zegoen mutila bi azterketekin, eta ikasleek azterketak hartu, eta irakasleari eman zizkioten. Azterketa zuzentzen ari zen irakaslea ohartu egin zen, ordea, bi azterketak izenik gabe eta letrakera berdintsuarekin idatzita zeudela. Sorbonako zuzendaritzarentzat, larria da beren ospeari egindako kaltea, baina, batez ere, azterketa ordaintzea izan da larriena.