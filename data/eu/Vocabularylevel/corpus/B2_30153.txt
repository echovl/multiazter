Docutec Esne-bidea Era askotako bidaiak daude. Kultura, fede eta bizipenen bidegurutzea da Donejakue Bidea, gaur egungo ikuskizunak eta merkatarizazioak besterik agertzen badute ere. PILI KALTZADA /   Era askotako bidaiak daude. Globalizazioak opor-eredu bakarra ezarri nahi digun honetan, zaila da besterik irudikatze hutsa ere, baina zin dagizuet: bada besterik, hondartza zoragarri edota urrutirako miran antolatutako bidaiez aparte. Bidaiatzea omen da garrantzitsuena, ez inora iristea. Halakoan helmugaratu beharra dago, noski, baina bidean egindako denbora, bidean zoazela ikusi eta ikasitakoa, horixe omen da garrantzitsuena. Machadok dixit. Ez dakit, baina, ezertarako balio izango dion maisuaren gogoeta sakon horrek auto-ilara amaigabeetan katramilatuta dagoenari. Bidea ez da kilometroen batura soila. Bidean abiatzeak bilaketaren zentzua izan ohi zuen garai batean. Zerbait egitera joaten zen jendea bidaian toki batetik bestera mugitzea gaur egun baino askoz ere zailago eta garestiagoa zen garai horretan. Zerbaiten bila edo norbaitengandik ihesi, eskuarki. Mundu globalizatuak, ordea, desitxuratu egin du bidaiaren azken xede hori, baina oraindik aurki daitezke garai bateko bidaien eta barne-bidaien zentzuari eutsi egiten dioten erromes-saldoak. Abenturazale porrokatuak alde batera utzita, egunotan Compostelako Donejakue da nire jakin-mina eragin duen bidaia. Fedeak bultzatuta abiatzen dira gehienak. Eta fedea lar behar izaten da eguzki-galdatan, oinez edo bizikletaz, bide luze hori egiteko. Bidean bakarka aritzen dira batzuk, eta talde jendetsu eta zalapartatsuetan ere elkartzen dira ausartenak. Horraino, aski ezaguna da. Badira, ordea, fedearekin batere kuidadorik ez duten erromesek egin ohi duten barne-bidea.  Gure lagunetako bat baino gehiago, hain justu ere. Harritu egiten da bat, guztien artean akratena eta errespeturik gabeak hara doazela entzutean. Bueltakoan azaldutakoari jaramon egin behar badiogu, behintzat, badu zer edo zer ditxosozko bideak, Fragazaleen parafernalia guztiak irentsi ez duen zerbait.  Esne-bidea ere esaten zitzaion garai batean, zeruko esferaren inguru osoa hartzen duen banda zurixka eta zirriborrotsuari, Juno jainkosa bere seme Herkulesi titia ematen ari zitzaiola eroritako esne-tantek osatzen zutela uste zutelako. Kultura, fede eta bizipenen bidegurutzea izanda da Bidea, gaur egungo ikuskizunak eta merkatarizazioak besterik agertzen badute ere. Ez dakit zer pentsatu, gure lagun ia guztiek maitasun-penak garbitzeko egin baitzuten bidea.