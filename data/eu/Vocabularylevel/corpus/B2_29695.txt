Docutec Liburukrosina Gizartean fenomeno berri bat sortzen den bakoitzean, gogoa sartzen zait horri buruzko informazio guztia pilatzeko eta ahal denik eta gehiena jakiteko, zergatiak eta zertarakoak. Horregatik, bookcrossing izeneko fenomeno horri buruz entzun eta interneten sartu naiz, jakinda azken urteotako fenomenoak hor sortzen direla, hori baita egungo joera "espontaneoen" jatorria. Eta sartu naiz, eta zuek ere gauza bera egin dezakezue, eta konturatuko zarete zelan antolatzen den gaur egun fenomeno sozial bat (bai, antolatu egiten dira): idatzi Google-n "Bookcrossing", eta bat-bateko fenomeno batena baino gehiago, enpresa batena dirudien orrialdea topatuko duzue, ezin txukunago atonduta makina bat sailetan. Beharbada, fenomeno hori enpresa bat delako. Ez dakienarentzat, bookcrossinga da kalean liburuak uztea, beste norbaitek topa ditzan. Entzun dudanez, euskaldun idazle zahar batek ere praktikatzen du, edo inoiz praktikatu izan du, artean fenomenoak izenik ere ez zuenean, aspalditxo batean. Gauzak horrela, kalean liburu bat uzten baduzu, web orrialde horretan zenbait datu sartu behar dituzu, eta berdin kalean liburu bat topatzen baduzu. Lehenengoan euskal liburukrosinarekin topatu nintzen. Duela lau urte ere bizi izan nuen esperientzia hori, baina oraingoan harritzeko moduko neurrian agertu zitzaidan liburukrosina. Gauza ederra izan zen, Beasainen. Jakingo duzuenez, bertako udalak idazle gazteentzako Igartza beka ematen du. Bada, beka horretako liburuak jendaurrean aurkezteko egunean, beasaindarrak aurkezpen ekitaldira joaten dira, eta bakoitzari liburu bana oparitzen zaie. Sinplea bezain zoragarria. Ez dakit jendea aurkezpenera joaten den liburua eskuratzeko, ala idazleari entzuteko interesagatik. Egia esan, badakit. Bigarrena da, eta, bide batez, liburua lortzen dute. Hori bai bat-bateko fenomenoa. Aretoa jendez gainezka, eta denak adi entzuten. Goierriko mikroklimak literaturzaleak sortu ditu ala? Ez: nire herrian Ainhoa abeslariaren (bizi ote da?) diskoak oparitzen dituzten bezala, Beasainen liburuak oparitzen dituzte. Eta literaturarekiko interes apur bat sortu da. Sinplea da, baina horrela dira fenomeno sozialak, sinpleak eta zoragarriak  