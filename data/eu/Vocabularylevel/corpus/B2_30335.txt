Docutec Berdintasun kontuak Gaur eta hemen gizon eta emakumeen arteko berdintasuna sustatu nahi omen duen lege berria aurkeztu du Jaurlaritzak. Askoren ustetan aspalditik lortua dagoen zerbait. Beste hainbaten iritziz, sekula santan lortuko ez dugun helburuaren atzetik doan leg Gaur eta hemen gizon eta emakumeen arteko berdintasuna sustatu nahi omen duen lege berria aurkeztu du Jaurlaritzak. Askoren ustetan aspalditik lortua dagoen zerbait. Beste hainbaten iritziz, sekula santan lortuko ez dugun helburuaren atzetik doan legea. Agian, bati baino gehiagori alferrikakoa irudituko zaiona edo, oraindik areago, honezkero gainditua. Era berean, inguruko batzuek adierazi dutenez, lehendakariak berak helburu barkaezintzat jotzen duen helburua. Berdintasuna, maila guztietan, duela bi mende aldarrikatu zen, askatasunaren eta senidetasunarekin batera, frantziar iraultzaren eskutik. Baina jaiotzeko zorian dagoen legeak aldarrikatzen duen zentzuan, hots, gizon eta emakumeen arteko funtsezko eskubide berdintasuna kontu berria da, jendartean mende eskasa daraman aldarrikapena. Noski, lehendakariak eta Jaurlaritza osoak berea egin duen helburua emakume batzuek plazaratua da, neke handiz, haizearen kontra, irri eta arbuio artean. Emakume askoren kontra eta gizon gutxiren laguntzaz. Hori, hasiera batean. Orain, legeak arautu nahi duen mundu honetan, emakume asko dago berdintasunaren kontra, gustura gaurko eta atzoko egoerarekin, etorkizunaren beldurrez. Eta ez dira falta berdintasuna irrikaz eta tematsuki defendatzen duten gizonak, suertatu zaizkien pribilegioak benetan eta betirako baztertu nahi dituztenak, aldamenean pareko bat nahi dutenak, ez menpeko bat. Ez da irudika dezakegun mundurik hoberena, baina bai suertatu zaiguna.