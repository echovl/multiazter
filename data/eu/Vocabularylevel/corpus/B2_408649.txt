Docutec Artroskopia Artroskopia giltzadura baten barrualdearen azterketa bisuala da, artikulazioaren barruan sistema optiko bat sartuz, hau da artikulazioa kirurgikoki irekitzeko beharrik gabe. Gaur egun sistema optikoa telebista-kamera bati lotua doa, eta horrek giltzaduraren barruko irudiak telebista-monitore batean ikusteko aukera ematen digu, erosotasun handiagoarekin lan egiteko modua emanez. Teknika kirofanoan egin behar da, nahitaez, anestesiapean, eta interbentzioa oso agresiboa ez bada ere, konplikazio garrantzitsuak izan ditzake. Zertarako balio du artroskopia batek? Egungo kirurgialariek arazo mota diferenteak konpontzeko erabiltzen dituzte teknika artroskopikoak giltzadura gehienetan. Horrela, sorbaldako eta orpoko artikulazioetako artroskopia belaunekoaren maila bertsuan jarri da gaur egun, probaren maiztasunari begira eta baita giltzadura barruko arazoak konpontzeko duen gaitasunari begira ere. Eskumuturreko artroskopiak ere arrakasta handia lortu du azken urteotan. Artroskopiaren balioa puntu hauetan laburbildu daiteke: _ Teknika diagnostiko honek giltzadurako egiturak zuzenean ikusteko modua ematen du, sarritan klinika bidez eta miaketa osagarrien bidez diagnostikatzen zailak diren patologiak detektatu edo atzemanez. Artroskopiari esker, kartilagoaren asalduak ikus daitezke, baita sinobialaren egoera eta giltzadura barruko beste egitura batzuk ere (meniskoak edo lokailuak esaterako). _ Artroskopia bidez, sinobialaren biopsia egin daiteke zuzeneko begi-kontrolarekin. Lesio sinobialak ez dira uniformeak eta hedatsuak izaten, zona jakin batzuetan kontzentratzen baitira sarritan. Artroskopiari esker, gaixotutako zona horretatik har daiteke zuzenean materiala, eta horrek diagnostiko egokia eta zehatza egiteko aukerak gehitzen ditu. _ Hainbat teknika terapeutiko egiteko modua ematen du, konplikazio gehiago eta denboran zehar errekuperazio funtzional okerragoa izan ohi duten kirurgia irekiko metodo tradizionalak erabili beharrik gabe. Zertan bereizten dira teknika artroskopikoak konbentzionaletatik? Prozedura artroskopikoen abantailak askoz ere ugariagoak eta garrantzitsuagoak dira beren desabantailak baino. Artrotomiarekin —alegia giltzadura baten ebakuntza kirurgikoarekin— konparatuta, hauek dira abantaila nagusiak: a) Konplikazio gutxiago izatea operazio-ostean. Pazienteak ia berehala ekin diezaieke bere jarduera sedentarioei, eta indar edo ahalegin gehiago eskatzen duten gainerako jarduerei, aldiz, prozedura artroskopiko gehientsuenak egin eta 1-2 astera b) Ebakia txikiagoa da. Diagnostikorako nahiz tratamendurako prozedura artroskopikoak giltzaduraren inguruko ebaki txiki anitzen bitartez egin daitezke. Horrela, gerora orbain antiestetiko bat geratzeko arriskua txikiagoa da. c) Erantzun inflamatorio txikiagoa. Kapsularen eta sinobialaren inguruko ebaki txikiek artrotomia konbentzional batek baino erantzun askoz ere arinagoa, suabeagoa eragiten dute. Ondorioz, min gutxiago ebakuntza-ostean, errehabilitazioa bizkorragoa izango da eta lanera lehenago itzuli ahal izango du pazienteak. d) Albo-ondoriorik ez. Artrotomien efektu sekundarioak (neuromak, orbain mingarri eta antiestetikoak, eta atrofia muskularrak) ez dira azaltzen artroskopiarekin. e) Ospitaleko kostu gutxiago. Izan ere, prozedura artroskopiko gehientsuenek ez baitute ospitalizaziorik behar. Aurreko abantailez gain, "zeru irekiko artrotomia" bidez oso zailak edo ezinezkoak liratekeen prozedura kirurgikoak egiteko aukera ere eskaintzen du artroskopiak, belaunaren atzeko aldean kokatutako egitura edo lesioetara iristeko modua eskainiz esaterako. Prozeduraren desabantailak gutxi dira. Eragozpen nagusiak bi hauetan laburbil daitezke: teknika horiek ikaskuntza luze eta nekosoa eskatzen dutela, batetik (horregatik kirurgia artroskopikoan nolabait espezializatuak dauden adituek egin ohi dituzte); eta ekipamendu eta tresneria oso espezifikoak behar direla, bestetik. Gainera, tresna horiekin barrunbe artikularraren espazio txikian aritzeak giltzadurako azalerak urratu eta higatzea ekar dezake, batik bat kirurgialaria eskarmentu gutxikoa baldin bada. Ze konplikazio ager daitezke? Artroskopia diagnostiko nahiz terapeutikoa egin bitartean eta baita egin ostean ere azal daitezkeen konplikazioak ez dira oso usuak, eta zorionez munta txikikoak izan ohi dira. Horietako gehienei aurre hartzeko ezinbestekoa da ebakuntza aurreko eta ebakuntza barruko planifikazio egokia egitea, oinarrizko tekniken xehetasunei arreta jarriz. Gerta daitezkeen konplikazioen artean, aipa daitezke: _ Giltzaduraren barruko egituren kaltea. Edozein egitura kaltetu daitekeen arren, kartilago artikularraren azalerak dira gehien sufritzen dutenak. Belaunean meniskoen aurreko adarra, aurreko lokailu gurutzatua eta kuxin adiposoa dira egiturarik zaurgarrienak. _ Giltzaduraz kanpoko egituren kaltea. Odol-hodietako lesioak dira guztietan larrienak, zuzenean artroskopioak eragina edo likidoaren gehiegizko estrabasazioagatik. Giltzadura inguruko nerbioak ere lesiona daitezke (sentsitiboak nahiz motorrak) _ Hemartrosa. Hauxe da ebakuntza osteko konplikaziorik usuena, odola giltzadura barruan pilatzen delako. Odola ziztada/aspirazio bidez xurgatuz konpontzen da. _ Tronboflebitisa. Teorian oso arriskutsua izan daitekeen arren, gaur egungo prozedura artroskopikoetan ez da gertatzen. _ Infekzioak. Oso intzidentzia apala dute gaur egun, ebakiak txikiak direlako, denbora operatorioa laburra delako eta normalean pazienteak gazteak eta osasuntsuak izaten direlako. Hala ere, prozedura kirofanoan egin beharra dago, teknika kirurgiko konbentzionaletako asepsia-neurri guztiak gordez, giltzadura bateko infekzioa oso konplikazio larria izan daitekeelako. _ Torniketeagatiko paresia. Artroskopiako teknikak iskemian egiten dira —alegia tornikete bat jartzen da gorputz-adarraren erroan, odolari pasatzen ez uzteko—, eta odol-galtzerik ez dagoenez giltzadura askoz hobeto ikusten da eta bizkorrago lan egin daiteke. Baina torniketea gehiegizko presioan edo denbora larregi jartzen bada, lesio nerbiosoak eragin ditzake, paresia modukoak hain zuzen ere. Artroskopiaren historia laburra 1918. urtean aurkitzen dira proba diagnostiko honen aurreneko erreferentzia historikoak. Urte horretan Tokioko unibertsitateko Ortopedia eta Traumatologia saileko irakaslea zen Takagi doktoreari gorpu baten belauna giltzadura ireki gabe miatzea otu zitzaion, eta horretarako ume-zistoskopio bat erabili zuen. Emaitzak nahiko onak izan ziren, baina metodoa ez zen gehiegi zabaldu, eskura zegoen materiala erabiltzea aski zaila baitzen. Hala ere, Takagi irakaslea har daiteke artroskopiaren aitzindaritzat. Hurrengo urteetan hainbat lan eta ikerketa argitaratu ziren gai horren inguruan, eta aparatu ugari diseinatu ziren, baina 1960. urtean Watanabe irakasleak, aitzindariaren ikasle eta ondoren lankide izandakoak, artroskopio berri bat diseinatu zuen, gaur egun erabiltzen diren gailu guztien oinarriak jarriz. Horregatik, Watanabe jotzen da artroskopia modernoaren aita bezala. Geroztik, artroskopiaren garapena eta teknika artroskopikoena esponentziala izan da 80ko hamarkadatik aurrera. Belauneko artroskopia Belauneko lesioetan du artroskopiak bere aplikazio diagnostiko eta kirurgikorik gorena. Giltzadura horretantxe hasi zen teknika (ikus historia) eta eboluziorik handiena ere bertan izan du. Belauneko artroskopiaren aplikaziorik usuena menisko-hausturen tratamendua da. Gaur egun, edozein menisko-haustura edo desintsertzio (meniskoa askatu egiten da) artroskopia bidez konpontzen da, hautsita dagoen menisko zatia erauziz edo askatuta dagoen ertza berriro josi edo lotuz. Hezur nahiz kartilagoen lesioak baloratu eta tratatzeko ere balio du artroskopiak: errotulako subluxazioa eta kondromalazia, giltzadura barruko gorputz libreak ateratzeko, plika sinobialak ebakitzeko, etab. Gaur egun artroskopia bidez egiten dira lokailu gurutzatuen plastiak (kirolarien artean batez ere), eta teknika baliagarria da tibiaren mutur proximaleko hausturetan ere giltzadura-azaleren erredukzioa behar bezala egin den ala ez kontrolatzeko. Belauneko artikulazioaren infekzioetan, garbiketa egin eta atxikidurak kentzeko artroskopia erabiltzen da. Orpoko artroskopia Belauneko artroskopia aspaldi samar zabaldu eta garatu zen bitartean, orpoko artroskopia askoz ere gauza berriagoa da, batez ere teknika zailagoa delako eta bertan erabil daitezkeen prozedurak askoz ere mugatuagoak direlako. Orpoko artroskopia baliagarria da osteokondritis disekatzailean eta kondromalazian, eta giltzadura barrutik gorputz libreak ateratzeko. Gainera artroskopiako teknikak erabiliz, sinobektomiak egin daitezke prozesu erreumatikoetan, biopsiak har daitezke, eta orpoko artikulazioaren infekzioetan garbiketa egin eta atxikidurak kentzen dira. Sorbaldako artroskopia Artroskopia gutxiago erabili izan da goiko gorputz-adarrean behekoan baino, lesioak ere ez baitira hain arruntak. Eta sorbaldako artroskopiak duela 60 urte baino gehiago egiten hasi arren, 70eko hamarkada arte ez zitzaien aparteko arretarik eskaini. Artroskopistek belauneko lesioetan esperientzia hartu ahala, ezinbestean zabaldu ziren prozedurak beste artikulazio edo giltzaduretara ere. Sorbaldako artroskopiak ez du errutinako baliabidea izan behar, giltzadura horretako lesio txikiak diagnostikatzeko. Baina beste prozedura diagnostiko batzuekin sorbaldako arazo kroniko baten arrazoia zehaztu ezin daitekeenean, ordea, giltzadura horren barrualdea zuzenean ikusi ahal izatea balio handikoa gerta daiteke. Gaur egun asko eta diferenteak dira indikazioak: sorbalda mingarria, errotatzaileen zorroaren tendinopatia kronikoarekin, sorbaldako lokadura errepikatuen konponketa, biopsiak hartzeko, sinobektomiak, zurruntasunak, gorputz libreak ateratzeko, etab. Beste giltzadura batzuetako artroskopia Maiztasun txikiagoarekin bada ere, egiten dira ukondo, eskumutur eta aldakako artroskopiak ere. Horien funtsezko indikazioak hauek dira: biopsiarako laginak hartzea, giltzadura barrutik gorputz libreak ateratzea, sinobektomia prozesu erreumatikoetan eta atxikidurak ebaki eta kentzea giltzadura-zurruntasunetan. Eskumuturrean, bereziki, fibrokartilago triangeluarraren hausturen tratamenduan erabiltzen da gaur egun artroskopia. Jabier Agirre, UZEI