Docutec Galerak Gaur da eguna eta izebak egia dela esaten digu oraindik ere. Mariak poema entzun eta lehorreko bertsio hori kontatu zidan, eraztuna itsasoan baino soroan galdu zuen baserritarrarena, alegia. KIRMEN URIBE Maria do Cebreiro idazle galiziarrak kontatu zidan. Aitonak baratzean aritzeko ezkontzako eraztuna hatzetik kendu egiten omen zuen. Halako batean, galdu egin zuen. Bazter guztietan miatu baina ez zuen idorotzerik. Erori egingo zitzaion galtzetako patrikazulotik edo. Urtebete igaro eta amonak patata-zakua hustu zuen. Azken hondarrak baino ez ziren geratzen zakuan. Ganbaran, ilunetan, zakuan eskua sartu eta azken aleak oratzen saiatu zen amona. Hatz puntekin ukitu eta bereizten zuen zaborra geratzen ziren patata txikietatik. Ezustean, metalezko zerbait somatu zuen. Zakutik atera, lurra kendu eta senarraren ezkontzako eraztuna zela hura konturatu zen, patatekin batera baratzean loratu zena. Valentzian izan ginen elkarrekin eta "Urrezko eraztuna" poema irakurri nuen bertan. Poema horretan urrezko eraztuna galdu duen marinelaren istorioa kontatzen da. Behin, legatz bat harrapatu eta haren sabelean aurkituko du urrezko eraztuna. Zeinek eta berak harrapatu eraztuna jan zion legatz hura. Haur denboratan kontatzen ziguten kontakizuna da hori, nola gure aitari galdu egin zitzaion eraztuna eta izebak berak aurkitu zuen harrian, legatzak garbitzen ari zelarik, arrainetako baten sabelean. Gaur da eguna eta izebak egia dela esaten digu oraindik ere. Mariak poema entzun eta lehorreko bertsio hori kontatu zidan, eraztuna itsasoan baino soroan galdu zuen baserritarrarena, alegia. Grazia egin zidan antzekotasunak. Grazia egin zidan nik legatz artean entzuna nuena hark patata artean kokatzeak. Hori bai, gure izebak bezala Mariak ere egiazkotzat jotzen zidan urrezko eraztunaren gertaera, zergatik ez, balitekeela hala gertatzea. Arantza Ozaetak kontatu zidan hurrena poema beraren kariaz. Nonbait haien aitonak eskuetako zenbait hatz falta zituen. Aitona arotza zen. Dena den, ilobei esaten zien untxiek jan zizkiotela hatzak. Haurrei sinesgarri egiten zitzaien aitonaren argudioa, aitona etxalde handi batean bizi baitzen eta beste animalia batzuen artean untxiak ere mantentzen zituen eta. Gainera, mundu guztiak daki untxiak oso jatunak direla eta, haurrei deigarri egiten zaien moduan, hortz handi-handiak dituztela. Baina benetako arrazoia beste bat zen, benetan zerran galdu zituen hatzak, urte askoan esku kakotu haiek jasandako lanaren ondorio. Ez zen benetako arrazoia hura eta benetako egia jakin zutenean ume izateari utzi omen zioten betiko iloba denek.