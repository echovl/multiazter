Docutec Zainketa aringarriak eta eutanasia Oinazean dauden gaixoen eskubideak eta bereziki zainketa aringarriak eta eutanasiari buruzko iritzia ematen du mediku aditu honek. Sendagie eta gaixoaren arteko harremanaz iritzia azaltzen du. Mila Garikano sendagilea eta bioetikan aditua «Zainketa aringarriak sustatu behar dira, baina eutanasia kasu batzuetan onar liteke» Luis Karlos Garcia / Gasteiz Mila Garikano Lehen Mailako sendagilea da, Ordiziako (Gipuzkoa) Osasun Zentroan. Baina, era berean, Bioetikan aditua izaki, zeresanik izan zuen atzo Osasungoa Euskalduntzeko Erakundearen mintegiaren azkeneko saioetan. «Kasu batzuetan eutanasia eskatzeko eskubidea» aldarrikatu zuen. Bizi-testamentua edo Aurretiazko Borondateen Agiria, eutanasiari buruzko debatea eta abar, osasun kultura aldaketa oso baten ondorioak dira? Gaixoa, objektua izatetik, subjektua izatera igaro dela? Bai. Pausoka goaz: duela hamar bat urte baimen informatua behar zen probak-eta egiteko, eta hortik, hurrengo pausoa da agiria. Osasun eredua, garai batean, paternalista zen: aita (medikua) eta seme-alabak (gaixoak). Baina biak maila berean jartzen ari dira, eta seme-alabak autonomia hartuz doaz... ...bere eskubideekin? Eskubideak idatzita daude, baina gauza bat da idatzita egotea eta beste bat kultura aldaketa bat gertatzea. Zer gabezia du bizi-testamentuak? Arazo praktiko asko ditu. Pertsona batek beteko du, baina ba al daki zer terminotan jarri behar duen? Eta, batez ere, nik gaur pentsatzen dudana idatziko dut, baina hemendik hiru bat urtera, istripu bat izan eta zer pentsatuko ote dut nik kontu berari buruz? Bizia balio gorena dela dio gizartearen diskurtso ofizialak. Zuk? Egoera batzuetan bizia ez da balio gorena. Nik diot bizia balio oso estimagarria dela, baina ez gainontzeko guztiak menpe hartzen dituena. Adibidez, oinazean ibilita, bizirik jarraitu baino hiltzea nahiago duenak, beste balio batzuk ditu, eta balio horiek errespetatu egin behar dira. Beharbada, bizia balore gorena dela pentsatu ohi da erlijioaren eraginez. Eutanasiaren aurkakoek baliatzen dute zainketa aringarriak bultzatu beharraren aldeko mezua? Bai, baina bi gauza ezberdin dira. Zainketa aringarriak sustatu beharra dago, bai, baina gero, akaso salbuespen bezala, eutanasia onar liteke. Nire ustez, honako mailaketa dago: lehendabizi mina kendu behar da, zainketa bereziak gero, eragin terapeutikoen mugapena, eta azkenik, eutanasia. Gainera, kalitatezko zainketa aringarriekin eutanasia zertan izan ez dagoela inork ez du frogatu. Munduko ikerketek horixe frogatu dute argitasunez. Holandan, non zainketa aringarri onak dauden, eutanasia ere badago. Gizartearen gehiengo handi batek eutanasiaren aldeko iritzia du. Zer diozue erizain eta sendagileek? Nik Lehen Mailan dihardut, eta inork ez dit inoiz eskatu eutanasia. Askotan gaixoa kezkatuta dago eta lasaitzeko esaten diozu, mina kenduko baitiozu eta sintoma denak tratatu. Pertsona hori lasaitu egiten da, baina nik uste dut batzuek eutanasia eskatzeko eskubidea izan beharko luketela. Langile askok diotena zera da: «Eutanasia ilegala da». Hortaz, lege kontuak tartean direla, beldurra da nagusi sendagileen artean. Hala ere, denok egin dugu eutanasia pasiborik. Tratamendua baztertuz, hiltzen uzten zaio eriari.  