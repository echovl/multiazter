Docutec Maisu zaharra RUFINO IRAOLA/ Atzo, maisu zaharra ikusi nuen. Kale nagusian barrena zihoan. Hotzaren dardarizoa eta zahartzaroaren nekea zeramatzan soinean. Trajeatuta zihoan, gorbatarik gabe. Pauso bakoitzean belaunek amore ematen zioten, eta ohi baino angelu estuagoa formatzen zion izter-aztalak hanka-bernarekin. Garai batean neurrian izango zituen zapatetatik, atzo, orpoek ihes egiten zioten, urratsero. Espaloian kabitzen zen, baina espaloia zabala delako; esfortzu handia egiten zuen gorputzaren orekari eusteko; pentsatu nuen ez duela urruti ibili behar laurogei urtetik. Burura begiratu nion gero. Ilea oparo dauka oraindik: kopetak buruarekin muga egiten duten horretantxe dauka soilune txiki bat. Triku-ilea, gogorra, zuen maisu zaharrak eta oraindik ere halaxe dauka. Aurpegia begiratuta, gizon gordina ematen du, ez zaizkio nabaritzen lehen esan ditudan atxake horiek. Begi bakarretik ikusten du, lehen bezalaxe, eta betaurreko beltzak zeuzkan. Sekula euskaraz entzun ez nion maisu zaharrak euskarazko egunkaria zeraman eskuan; euskarazko egunkaria, alajaina! Ez zen nire maisua izan, baina haren ahotsa eta oihua ongi ezagutzen ditut. Aldameneko gelatik ere ederki entzuten zitzaizkion. Hain zuzen, 30 urte geroago, ahotsetik ezagutu nuen, hura maisu zen eskolaren aurretik pasatu nintzelarik. Segundo biren buruan, «huraxe duk», esan nuen, eta halaxe zen:maisu zaharra. Aspaldi galdu ziren herrian haren aztarnak eta batek baino gehiago galdetu izan dit non ote dabilen. Bada, Beterrian bizi da maisu zaharra, J.R. famatua, eta haren ikasle ohiak eta adiskideak poztu zaitezten idazte ditut lerro hauek, eta berari oraindik bizitza luze eta oparoa desiatzeko ere bai.