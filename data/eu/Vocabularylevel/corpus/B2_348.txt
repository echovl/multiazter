Docutec Keinuak Globalizazioaren ondorioz, esan daiteke munduaren txoko aberatsetan bizi garen guztiok kanta berak entzuten ditugula, film berak ikusi edo berri berak jasotzen ditugula. Agian, denborarekin, berdin-berdinak izango gara. Baina ez oraindik. Zorionez. ARANTXA URRETABIZKAIA Hainbeste aipatzen den globalizazioaren ondorioz, esan daiteke munduaren txoko aberatsetan bizi garen guztiok kanta berak entzuten ditugula, film berak ikusi edo berri berak jasotzen ditugula. Gutxi gorabehera. Eta horrek berdindu egiten gaituela, gero eta gehiago, etengabe. Eta hala izango da baina aspalditxoan hasi zen bilakaera horri bide dezente gelditzen zaio guztiok kontu guztietan berdin-berdinak izan gaitezen. Negar egiteko modua, adibidez, ez da berdina Europako iparraldean edo hegoaldean, ezta zapaltzen dugun penintsula honen iparrean edo hegoan. Agian gauza berak eragiten digu negarra, baina negar egitea ez da bakarrik malkoak isurtzea. Horrekin batera keinuak egiten dira edo ez, eskuak astintzen dira, garrasiak botatzen dira edo gorputzeko muskulu guztiak geldi mantentzen dira, kostarik kosta. Berdintsu algarekin edo irribarreekin. Nola ez dakigula, leku bakoitzekook ikasten dugu zer den aproposa eta zer ez sentikizunak adierazterakoan, noraino azaleratu behar dugun barruan duguna edo noraino gorde behar den besteen aurrean erakutsi behar ez dena. Zer komeni den momentu bakoitzean. Txikitatik bultzatzen gaitu norbaitek norabide batean edo bestean, tamaina har dezagun. Galbahe horrek moldatzen du gure portaera, erabakitzen du ze keinu edo ez-keinu jotzen dugun baliagarritzat, zer gehitu diezaiokegun betikoari eta zer ez, filmik ospetsuenean azaltzen bada ere, telebistan agertzen den saiorik famatuenean azaltzen bada ere. Agian, denborarekin, berdin-berdinak izango gara. Baina ez oraindik. Zorionez.