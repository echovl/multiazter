Docutec Juan San Martin hil da Juan San Martin euskaltzain oso, idazle, itzultzaile eta historialaria atzo goizaldean hil zen, 82 urte zituela. Eibarren jaioa zen, 1922an. FELIX IBARGUTXI/ 1964. urteaz geroztik zen euskaltzain oso, eta lehenengo Ararteko izan zen baita ere Gaur izango da hileta-elizkizuna, Hondarribiko Andre Mariaren parroki elizan Juan San Martin euskaltzain oso, idazle, itzultzaile eta historialaria atzo goizaldean hil zen, 82 urte zituela. Orain dela bi urte jakin zen gaixo zegoela eta buruko ahalmena urritzen ari zitzaiola; harrezkero, pixkanaka-pixkanaka gutxituz joan ziren agerraldiak eta aurten ez zen behin ere agertu Euskaltzaindiaren bileretara. Hiletak bihar egingo dituzte, 19:00etan, Hondarribiko Andre Mariaren parrokian. Eibarren jaioa zen, 1922an, baina urte asko zeraman Hondarribian bizi izaten. 2003ko azaroan, Koldo Mitxelena Kulturuneak Juan San Martinen omenezko hitzaldi-sorta antolatu zuen bere hamargarren urtea ospatzeko. Omenduak ez zuen hitzaldi luzerik egin eta seme Oier jardun zen familiaren bozeramaile moduan. Gero, iazko irailean, Eusko Ikaskuntza-Euskadi Kutxaren Humanitateen Saria eman zitzaion. Euskaltzaindiarekin azken ekitaldia iaz izan zuen: Hondarribiko onomastika-liburua publikatu zion orduan akademiak. Eta orain egun asko ez dela, maiatzaren 17an, Eibarko Udalak erabaki zuen Herriko Seme Kuttuna izendatzea, herritarren sinadura-bilketa aintzat hartuz. Euskara izan zuen San Martinek kezka handienetako bat. Era askotako lanak egin zituen bere gurasoen hizkuntzaren amodioagatik. Euskararen ostarteak liburuan (1998) hau idatzi zuen: «Galdera nondik eta zertarako datorrenik gabe, nornahik bat-batean galdetuko balit: 'Euskaldun zertarako?', ez nuke jakingo zer erantzun. Neuk ba al dakit zertarako? Baina, naiz. Eta hau da errealitate bakarra». San Martinek honela azaldu zion Jakin aldizkariari bere gaztaroko Eibarren bizitutako egoera: «Giroa oso txarra zen. Udaletxean edo beste edozein zentrutan isilik geratu behar, baina trenean, autobusean edo horrelako lekuetan ikasia nuen, nire irakurketetatik, zer erantzun. Autobusean-eta nornahik esaten zizun: 'Hable en cristiano!'. Nornahik! Sarri erdibaserritar erdaraz ondo ez zekienak, karlista zelako. Baina sarriago, kanpoko jendeak, poliziek-eta. Nik erantzuten nien: 'Lo siento mucho, pero yo no sé arameo'. Berak: 'Quiero decir que estamos en España y hable usted en español!'. Eta nik: 'Pues yo estoy hablando la lengua más antigua de España'. Jendea adi-adi egoten zen. Eta gero: 'Yo no soy separatista, pero veo que usted es un separador!'. Horrela erantzuten nien. Jendeak horrekin kontzientzia hartzen zuen eta ni pozik. Hori, zenbat aldiz eta zenbat tokitan! 40ko hamarkadaren erdia pasatu ondoren hasi nintzen horrelako erantzunak ematen. Esaten zidaten lagunek, egunen batean disgustoa izango genuela...». Gerraren ondorioak Juan San Martin 1922ko ekainaren 23an jaio zen, San Joan bezperan, Eibarko Elgeta kalean. Han egin zituen bizitzako lehenengo 14 urteak, 1936an gerra piztu zen arte. Aita, jatorri eta joera liberal ezkertiarrekoa, Valentziara joan zen Errepublikaren alde armagintzan aritzera; ama eta lau anai-arrebak Arratian, Bilbon, Santanderren eta Gijonen ihesi ibili ondoren, Bordelerantz itsasoz zihoazela ontzia frankistek harrapatu eta El Ferrolera eraman zituzten, eta handik atzera Eibarrera. Etxea suntsituta aurkitu zuten baina, eta osaba baten etxean, esku hutsik, ekin zioten bizimodu berriari. Kolpetik amaitu zitzaion haurtzaroa Juan San Martini. Tornero hasi zen lanean, egunez, eta gauez joaten zen eskolara. Soldadutzan, euskaldunen kontrako irainak eta mespretxuak bizi izanaren erreakzio gisa, euskaltzaletasuna piztu zitzaion. Euskaraz bere kasa alfabetatzeari ekin zion. Legoaldik itzulitako Grimm a anaien ipuinak eta Urruzunoren Ipuiak izan zituen alfabetatze horretan lehenengo tresnak. Irakurle borrokatua zen ordurako, eta mendizale indartsu askoa. Lehenengo idazlanak, hain zuzen, mendiari buruz idatzi zituen: Eibarko Kirol Elkartearen buletinean eta Pirenayca aldizkarian, gazteleraz hasieran, euskaraz ere bai gerora. Imanol Berriatuaren Anaitasuna eta Jokin Zaitegiren Euzko Gogoa izan ziren kultur gaiei buruzko bere lehen artikuluen plaza 1950eko hamarkadaren hasieran, eta Euskal Herrian izan diren aldizkari gehienetan argitaratu du Juan San Martinek geroztik, gaur arte. Egan aldizkariko zuzendari izan zen 1983tik 1989ra. DV-n ere argitaratu zituen artikulu asko. Artikuluak ez ezik, poemak ere plazaratu zituen, batik bat, Euzko Gogoa-n eta Santi Onaindiak zuzentzen zuen Olerti aldizkarian. Otsalar zuen poesia lanetarako goitizen, eta olerki guztien bilduma publikatu zioten Euskal Herriko Unibertsitateak Gaur Egungo Euskal Poesia bilduman. Giro gori-Tiempo ardiente jarri zitzaion izenburu. Aspaldi, 1959an, plazaratu zuen bere lehenengo liburua, Juan Antonio Mogel, Peru Abarka-ren autorearen bizitza eta obrari buruzko liburuxka. Haren ondotik beste hainbat etorri ziren, arlo ugari ukitzen zutenak: umorea, literatura, artea, etnologia eta hizkuntza, besteak beste. Oihartzun handia eta harrera beroa izan zuten 1960ko hamarkadako bi liburuk, umorezkoak, eibartar eta plaentxiarren arteko adarjotze giroa erakusten zutenak: Zirikadak eta Eztenkadak. Iaz berriro eman ziren argitara, Eibarko Udalaren ekimenez. Euskaltzaindia barruko lanari dagokionez, 1957an izendatu zuten urgazle, 1964ean euskaltzain oso eta 1967tik 1978ra akademiako idazkari izan zen Beraz, 1968an Arantzazun batasunari buruzko kongresua egin zenean, bera zen idazkari. Batzarrean Koldo Mitxelenak euskara baturako proposatu zuen bidearen defendatzaile sutsu izan zen, eta jarrera horrek 'h' letraren inguruko eztabaida mingotsetan protagonismo handia izatera eraman zuen. Euskaltzainburuorde ere hautatu zuten 1988an, baina kargua hurrengo urtean utzi zuen, Euskal Autonomi Erkidegoko Ararteko izendatu zutelako. 1994tik 1995era Europar Ombudsman Erakundeko buru izan zen. Urte horretan utzi zion Ararteko izateari ere. Behin erretiroa hartuta, gogotsu ekin zion Hondarribiko herriarekin lotutako ikerketei ekin zien. Hango elizaz lan mardula publikatu zuen, eta beste bat onomastikaz. Eta Jaizkibel aldean arkeologi aurkikuntza interesgarriak egin zituen.    