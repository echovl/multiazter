Docutec Antibiotikoak Hotzeriaren eta gripearen sasoian gaude bete-betean, mukizapien eta lepo-inguruko zapien garaian. Antibiotikorik? Batzuetan bai, baina gehienetan ez, gaixotasunaren sortzailea ez delako bakterio bat, birusa baizik. Orduan alferrik dira antibiotikoak. Antibiotikoak behar direnean bakarrik hartuta, bakterioak erresistente ez bihurtzea dute helburu sendagileek. Izan ere, bakterioek erresistentzia garatzen badute, akabo. Sendagaiak ez du ezertarako balio, eta beste formula baten bila hasi behar! Gaur egungo medikuntzan arazo larria da erresistentziena. Hala ere, badirudi konpontzeko bidean dela. Hain zuzen ere, Illinoisko Unibertsitatean bakterioak erresistente egiten dituen DNA zatia kentzeko gai den molekula bat aurkitu dute. Beraz, molekula erabilita, bakterioak botikarekiko lortu zuen babesa galtzen du eta botikak eraginkortasuna berreskuratzen du. Horixe lortu nahian aritu dira ikertzaileak lanean, eta, azkenean, Illinoisko Unibertsitatean emaitza itxaropentsuak lortu dituzte. Atzera begira Ikertzaileek molekula egokia aurkitzen duten bitartean, antibiotikoak arduraz hartzen jarraitu behar dute gaixoek, bestela erresistentzia gehiago sortuko dira. Neurri batean, antibiotikoak era desegokian erabiltzen direlako sortzen baita arazoa. Antibiotiko ezagunena penizilina da. Penicilium notatum onddotik eratortzen da eta 1928an aurkitu zuen Flemming-ek, zoriz. Aurkikuntza hori ia-ia mito bihurtu da. Istorio asko kontatzen dira horren gainean, baina kontua da Fleming-ek aurkitu eta beste batzuk erabiltzen ikasi zuten antibiotiko horrek bizi asko salbatu zituela hamarkada batzuetan. Lehen sendaezinak eta hilgarriak ziren hainbat gaitz (gonokozia, meningitisa...) mendean hartu zituzten sendagileek penizilinari esker. Zer egin erresistentzia ez sortzeko Alabaina, denborarekin lehen penizilinak erabat suntsitzen zituen bakterioak erresistente bihurtu dira. Ondorioz, penizilina ez da hasieran bezain eraginkorra, ezta gutxiagorik ere. Gauza bera gertatu da beste antibiotiko askorekin. Zergatik? Batzuetan, antibiotikoak behar ez direnean hartzeagatik; adibidez, birusek eragindako gaixotasunak sendatzeko, automedikazioz... Beste batzuetan, sintomak desagertzen direnean, antibiotikoa hartzeari uzten zaio; artean, baina, badaude bakterioak, eta erresistente bihurtzeko aukera ematen zaie tratamendua bukatu baino lehen antibiotikoa hartzeari uzten bazaio. Ospitaleetan, berriz, erresistentzia sortzen da bakterioak etengabe kontaktuan daudelako sendagaiekin, eta, azkenean, erresistente bihurtzen dira Horrelakoak saihesteko, sendagileek hainbat aholku ematen dituzte, besteak beste, antibiotikoak agindu bezala hartzea eta norberak ez hartzea botikak bere kabuz. Halaber, orain farmazian ezin da antibiotikoak erosi errezetarik gabe, eta ospitaleetan ere neurri bereziak hartzen dituzte bakterioen aurka. Bestalde, kontrol zorrotzak egiten dira abereetan erabiltzen diren antibiotikoen arrastoak janarien bidez gizakira iristea saihesteko. Ea neurri horiekin guztiekin eta aurkikuntza berriekin erresistentzien arazoa konpontzeko bidean jartzen den.