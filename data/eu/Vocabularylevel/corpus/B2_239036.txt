Docutec Ufesa lantegiaren itxiera 1963. urtetik ari da funtzionamenduan Etxarri-Aranatzeko Ufesa enpresa. Hasieran bere aldetik, eta 1998tik aurrera, BSH multinazional alemaniarren menpe. Orain, 35 urte beranduago, Ufesak ateak itxiko ditu betirako, 160 bat langile kalean utziaz. Herriko bizilagunek badakite enpresaren garrantzia nabarmena dela bailara guztian. «Herritarrok nabarituko ditugu itxieraren ondorioak», diote. Herri txikia gara eta denok dugu ezagunen bat Ufesan lanean», diote Etxarri-Aranatzeko bizilagunetako askok. Izan ere, 1963ko martxoaren 15ean Unión de Fabricantes de Electrodomésticos, S.A., hau da, Ufesa, sortu zenetik, hainbat herritarrek jardun du bertan lanean. Orduan 60 bat lagunek egiten zuten lan Etxarri-Aranatzeko lantegian, gaur egun, berriz, 160 lagun inguruk. Hala ere, gauza asko aldatu dira ordutik, 1998an Ufesaren %80a Bosh Siemens Hausgerätek, BSHk, erosi zuen, eta orduan lau urtetan 100%a erosiko zuela esan zuen multinazional alemaniarrak. Erosketatik sei urte inguru igaro direnean, BSHko zuzendaritzak lantegiak «lehiakortasun arazoak» dituela-eta, ixtea erabaki du. Pasa den astelehenean ere bazen lantegia ixteko aurreratutako data, azkenean, langileak beste astebeteko epea izango dute, zuzendaritzak beharrezkoak diren agiri guztiak prestatzen dituen bitartean. Beraz, beste astebete egongo dira langileak nominan eta soldata kobratuz. «Hau lotsagarria da» Etxarri-Aranatzek 2.400 bat biztanle izaki, lantegiaren itxierak ondorioak izango dituela uste dute herritarrek. «Harrituta nago ni. Ez nekien ezer eta, bat-batean, langileak kalean geratuko direla esan zidaten. Nik ezagutzen dut Ufesan lan egiten duen jendea, ez dakit ze pasako den beraiekin. Herritarrek nabarituko ditugu itxiera- ren ondorioak», dio bizilagunetako batek. Herritarrek «lotsagarria», «haserrea» edota «kaltegarria» hitzak asko errepikatzen dituzte. «Hau lotsagarria da», dio batek, eta «herria bera lantokiaren inguruan egituratu da eta nabari da urduritasuna jendearen artean. Orain betikoa pasako da, gazteentzat errazagoa izango dela lana aurkitzea, zaharragoak direnak ezer lortuko ez duten bitartean», dio beste batek. Langileek aukera ezberdinak izango dituzte itxieraren aurrean. Batetik, kalte-ordaina jasoko dute batzuk, hau da, 60 egun urteko 42 hilabeteen mugarekin. Beste batzuk, jubilazioaurreko bidea jarraituko dute. Askok, BSHk dituen beste lantegietan hasiko dira lanean, gehienak, Eskirotzen duten lantokian, eta azkenik, MOA izeneko enplegu-antenari esker Sakanako enpresetara joango dira lanera gainontzekoak. Baina, hala ere, herritar batek baino gehiagok ez du argi ikusten. «Inguruko enpresetan hasiko omen dira batzuk lanean, baina hemen ere, bailaran, langabezia asko dago. Ez dakit oso irtenbide egokia den». Beste batek langileentzako baldintzarik hoberenak lortuz gero arazorik ez legokeela uste du, «enpresak itxi egin behar badu lanik ez dagoelako, itxi egin beharko du, bada. Orain baldintzarik hoberenak lortzeko txanda da. Ez dago besterik. Erosoago egongo ginateke enpresa itxiko ez balitz, baina aurre egin behar diogu. Nik ez dut uste, herrian bertan behintzat, gainontzeko bizilagunek ezer sumatuko dugunik itxiera dela-eta». Sakana eta langabezia Zuzendaritzak, MOA enplegu-antenaren bidez, nahi duten langileak Sakanako gainontzeko enpresetan birkokatzea ere proposatu du. «Sakanan ere langabezia asko dago, ez dakit lanpostuak libre dituzten orain Ufesakoak sartzeko, baina ez dut uste», dio Etxarri-Aranatzeko bizilagun batek. Sakanako Enpresaburuen Elkartea ere ados dago bizilagun honekin, izan ere, komunikabideetara igorritako ohar batean horrela argitzen dute. Sakanak zuen industria-boterea gainbeheran dagoela diote eta langabeziak gora egin duela, enpresen lehiakortasunak behera egin duen bitartean.    