Docutec Odile Kruzeta: "25 urte hauetan kazetari izaten ikasi dugu" Odile Kruzetak Euskadi Irratia, Gaztea eta EiTBmusika zuzentzen ditu 1999. urteaz geroztik. Urte hauetan guztietan, teknologiarik aurreratuenak ez duela irrati on bat egiten ikasi du. Digitalizazioaren garaian gaudela dio, baina, giza dohainek berebiziko papera betetzen dutela uste du, "kazetari on batek jakin-mina, irudimena eta izaera kritikoa izan behar duelako". Hurrengo lerrootan, aste honetan 25 urte beteko dituen Euskadi Irratiaren bilakaera du aztergai Kruzetak. Garai bateko ametsa errealitate bilakatuta, euskarazko komunikabideen egoera inoiz baino hobea dela irizten du. Hala ere, laguntza publikorik gabe, euskara hutsezko hedabideen etorkizuna ez dagoela bermatuta azpimarratu du. Euskadi Irratiak 25 urte beteko ditu hilabete honetan. Nola laburbilduko zenuke irratiaren bilakaera? Hasteko, pentsatu beharko genuke duela 30 urte festa erraldoi bat egin zela Donostiako Belodromoan "24 ordu euskaraz" izenburupean. Orduan hedabideetatik 24 orduz euskaraz jardutea amets bat zen eta 25 urte geroago errealitate bihurtu da. Hor dago bilakaera nagusia, amets izatetik errealitate izatera. Bidean, ordea, izugarri ikasi dugu. Kazetari gisa, hain zuzen, profesionalizatu egin gara, hau da, kazetari izaten ikasi dugu, baina beti ere ilusioa galdu gabe. Teknologia berriek zeresan handia izan dute hedabideen bilakaeran. Zein aldaketa nagusi ekarri ditu digitalizazioak? Teknikak soinuaren kalitatea hobetu du eta lan egiteko modu azkarragoak eta erosoagoak eman dizkigu. Adibidez, musikaren digitalizazioari esker, doinu guztiak zerbitzarian daude eta edonork edozein momentutan erabil ditzake. Garai batean, berriz, San Sebastian eguna iristen zenean, mundu guztia borrokan hasten zen Danborradaren diskoa eskuratzeko. Soinuaren kudeaketa digitalak gure lana azkartu eta kontsulta-bideak erraztu ditu. Lehen, artxibatzeko arazo gehiago genituen eta orain ofimatikak hori guztia konpondu du. Baina, garai digitalak beste aukera bat ekarri du: herritarrei kazetari izateko aukera eman die. Hori hurrengo urteetan landuko dugun lan-ildo bat izango da. Zein da Zu kazetari kontzeptuaren funtsa? Komunikabideok komunikazioa bilatzen dugu, baina gehienetan norabide bakarrekoa izaten da. Egia da, gure kasuan, entzuleek parte hartzeko modu ezberdinak dituztela: telefonoa, posta elektronikoa, sms-ak... Baina, interaktibitatearen munduan beste urrats batzuk eman nahi ditugu norabide bikoitzeko komunikazioa indartzeko. EITB taldeak egoitza berria estreinatu du Bilbon. Zer ekarri du leku-aldaketak? Egoitza berrian telebista, irratia eta web gunean lan egiten duten kazetari guztiak erredakzio bakar batean bilduta daude. Horrek esan nahi du hortik eratorriko diren lan-dinamika berriak oso aberasgarriak izango direla. Izan ere, lan-dinamika berri horiek ez dira soilik profesionalak izango, baita pertsonalak ere, eta harreman pertsonalek gauza asko erraztu eta bideratzen dituzte. 1999an izendatu zintuzten zuzendari, zer ikasi duzu urte hauetan? Teknologiarik onenak ez duela irrati on bat egiten. Irudimena, arakatzeko gaitasuna, izaera kritikoa, lana zintzo eta zorrozki egiteko ahalmena, umorea eta gizartearekiko sentiberatasuna: horiek guztiak giza dohainak dira eta horiek gabe ez dago kazetari onik. Irratian, batez ere, kazetariaren izaerak sekulako eragina dauka emaitzan. Ziurrenik telebistan baino eragin handiagoa dauka, telebistan talde lana da nagusi, baina irratian taldeak askoz ere txikiagoak dira. Batzuetan, pertsona bakar batek egiten du ordubeteko saioa eta bere izaerak eta lan egiteko moduak zeresan handia du. Euskadi Irratia, Gaztea eta EiTBmusika irratiak zuzentzen dituzu. Bakoitzak oso ezaugarri ezberdinak ditu. Nola egiten da programazioaren egituraketa? Garbi dago hiru publiko desberdinei zuzentzen zaizkiela. Euskadi Irratiaren kasuan, esate baterako, hitzak du garrantzia eta hura da programazioaren ardatza. Beste bietan, berriz, musika da ardatz nagusia: Gaztean, jende gazteari zuzendutako musika aukeratzen dugu eta EiTBmusikari dagokionez, berriz, edozein adinetako jendeak entzun dezakeena, baina euskal musikari garrantzia emanez. Dena dela, elkarren osagarri izan behar dute, argi daukagu batak bestea ez duela zapaldu behar. Batean egindako lanak besterako ere balio behar du: musika guztia fonotekatik kudeatzen dugu, nahiz eta irrati bakoitzeko lan-taldeak erabakitzen duen nobedadeak nora doazen, edo Gaztera edo EITB musikara. Euskadi Irratiak, berriz, denetatik edaten du, baina argi edukita zein den gure publikoa eta musika bera edukia ere badela. Magazinei dagokienez, elkarren osagarri izan behar dute, hau da, bata informatiboa bada, besteak, batez ere, entretenimenduzkoa izan behar du. Konpetentziak zeresan handia izango du... Konpetentzia oso inportantea da, bakarka ez goaz inora. Beste pertsona batzuen irudimenak eta lan egiteko modu bikainek asko erakusten dute. Hortaz, konpetentzia arretaz jarraitu eta harengandik ikasi beharra dago. Zein da zuen irrati-entzuleen perfila? Audientzia-ikerketek ematen digute gure entzuleriaren perfilaren berri. Gaztearen kasuan, 15etik 30era bitarteko entzuleak ditugu eta entzule-sortarik handiena 20 urteko buelta horretan dago. EiTBmusikan ere entzule gazteak ditugu, gehienak 25 eta 45 urte bitartekoak dira. Euskadi Irratian, adin guztietako audientzia badugu ere, entzule-sortarik handiena 35 eta 55 urte bitarte horretan dago eta hori benetan perfil gaztea da, irrati konbentzionalek jende helduagoa edukitzen dute-eta. Guretzat hori oso target ona da, irrati konbentzional guztiak entzuleria gaztetu nahian dabiltza eta guk ez dugu horrek beharrik. Baliteke horren arrazoi nagusia izatea gure erredakzioa oraindik oso gaztea dela. Hori dela eta, gaien trataera gazteagoa da. Horrek ere baditu bere oztopoak: adibidez, hainbat gai sakontasunez lantzeko memoria historikoa behar duzunean. Euskadi Irratiak etorkizuneko profesionalak sortzen laguntzen du, lau unibertsitaterekin duen akordioei esker. Urte hauetan ikusi duguna da gero eta prestatuago etortzen direla. Horrek zera esan nahi du: euskarazko irratigintzak aurrera egin duen bezala, unibertsitateak ere aurrera egin duela lan akademikoan eta hobeto prestatzen dituela ikasleak. Gainera, lehen bi unibertsitateetatik jasotzen genituen: Euskal Herriko Unibertsitatetik eta Nafarroatik. Baina, orain, Deustu eta Mondragon Unibertsitateetatik ere iristen dira. Hortaz, eskaintza zabaldu egin da eta prestakuntza maila igo. Norantz doa egungo irratia? Informazio ona eta azkarra, irizpide anitza eta entretenimendua eskaintzera: hiru ardatz horiekin lan egin dugu beti eta hor ikusten dugu gure norabidea. Hala ere, garai bakoitzak bere modak izaten ditu. Glokala terminoa erabili izan duzu, horixe al da gakoa? Bai. Lokala eta globalaren batura. Gaur egun ez dago distantziarik eta ez dago bazterrik: hots, New Yorkeko burtsan zer gertatzen den badu eraginik gure poltsikoan. Munduan gertatzen dena euskaldunongan dauka eragina, eta aldi berean, euskaldunok ez gara bizi gure zilborrari begira. Orduan, bi elementu horiekin jokatu beharra dago, hau da, oreka bilatu beharra dago. Eta euskarazko komunikabideei dagokienez, nola ikusten duzu etorkizuna? Ez da erraza, baina historia guztian ez gara egon orain baino hobeto. Garai zailak dira, baina aldi berean, inoiz ez dugu horren prentsa aberatsa izan: euskara hutsezko egunkari bat dugu, Berria; tokian tokiko dozenaka argitalpen daude; HABEk badu bere aldizkaria; gazteentzako Gaztetxulo eta, nola ez, guztion dekano izan den. Orduan, inoiz baino hobeto gaude, baina etorkizuna ez dugu bermatuta. Arazo nagusia hauxe da: euskal hiztunon komunitatea oso urria da eta ez daukagu masa kritikorik produktuei eusteko laguntza publikorik gabe. Orduan, edo euskara errentagarri bihurtzen zaigu edo etorkizuna oso baldintzatuta dugu.  Zein da komunikabide publikoek bete behar duten papera? Komunikabide publikook gizartearekin zintzo jokatu behar dugu, gizartearen zerbitzura gaude eta kalitate oneko irratsaioak egin behar ditugu. Baina, aldi berean, entzungarriak izan behar dira. Audientziaren eta kalitatearen arteko oreka lortzea da kontua.  