Docutec Osasun azterketa Bihar, nolaz eta den apirila, eta astenia suelto samar dabilen, polen eta abarren eskutik, bada osasun azterketa bat egin behar didate enpresan. Aurretik, baina, galdesorta-protokolo bat igorri didate, erantzun dezadan. Galdetzen didate, lanean edo jardunean ari naizela (ari naizela), halako alterazioren bat sumatzen ote dudan, hots: loaren alterazioak (lanean, guttitan), larritasuna, antsietatea, nekea, depresioa, buruko mina, beherakoa, kontzentratzeko zailtasunak, suminkortasuna, urduritasuna, gauzak sarritan ahaztea, palpitazioak, digestio arazoak, dardarak, ezer ez, besterik (zer)... X batez markatu behar dut dagokidana, eta lotsa ematen dit paper hau inon aurkezteak; ezer ez hori kendurik, gainerako koadrotxo guztiak markatu baititut, eta besterik (zer) ipintzen duen horretan, bi lerro huts eskas uzten dituztelarik, ba ez zaizkit kabitu idatzi behar nituen laurdenak ere. Bestelakoan, ongi nago. Ez dut esango zezena bezala, apirila ez da-eta zezenzale, baina preparazioa ongi doa, aparteko nobedaderik gabe. Galdetzen didate, era berean, lanean zerk gogaitzen nauen bereziki (eta ez, behar lukeen moduan, lanak zergatik gogaitzen nauen (gaituen)): hotzak, beroak, giro lehorrak, aire korronteak, zaratak, argiteria txarrak, islak, ezerk ez, beste zerbaitek (adierazi)... X batez markatu ditut koadrotxo guztiak, ezerk ez hori izan ezik, jakina. Baina ez dira hemen amaitzen izorramenduak, badira gogaitarazle gehiago: ordutegia, ezegonkortasuna, zure iritziak-kexuak ez dira kontutan hartzen, eta abar luze bat... Eta lanaren onurak? Horrentzako ez dago koadrotxorik, seguru sindikalistaren batek prestatu duela galdesorta maltzur hau.