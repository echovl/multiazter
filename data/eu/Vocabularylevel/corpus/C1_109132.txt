Docutec Isiltasuna liburuan bildua Egunerokotasunak, presak, etengabeko hitz-jarioak, musika ozenegiak edo telebistaren marmarrak sortutako zarataren aurrean, isiltasun eskukada bat eskaintzen digu literaturak. Liburua isiltasuna biltzen duen gela txiki bat da. Baina isilik egotea eta ezer ez esatea, sarri, ez da gauza bera. Isiltasuna, hitz egiteko beste modu bat baino ez da. 'Isiltasunaren baitan hitz guztiak daude' idatzi du Karlos Linazasoro egile oparoak argitaratu berri duen Isiltasunaren adabakiak (Pamiela, 2003) liburuan. Liburu ezohiko eta bitxia da tolosarrarena, bakana gure artean. Izan ere, apunteak, oharrak dira (mila baino gehiago) liburua osatzen dutenak, idazleak 1998 eta 2001 urteen artean bildutakoak. Lerro bakarreko apunteak dira gehienak eta badira bi hitz elkar josiz soilik osatuak. Izan ere, izenburuak iragartzen duenez, isiltasunari hitz egiten utzi nahi dio tolosarrak. Apunte labur-laburrak eman, isil, inguruko zarata oro ezabatuta eta, ondoren, irakurlearen esku utzi, hark apuntea inguratzen duen isiltasuna bere baitan bete dezan. Apuntearen laburrak isiltasunean oihartzun izan dezan. Linazasorok bezala, Françoise Xenakis idazle frantziarrak ere isiltasunari, tarte zuriari lekua egin zion Uhaldean (Txalaparta, 1993) narrazio bitxian. Puntuazio-ikurrik erabili gabe, paragrafoen arteko hutsarte zuriekin jolastuz, isiltasuna, hutsunea esanahiz bete dezan uzten dio Xenakisek irakurleari, amodioaz, duintasunaz eta konpromisoaz diharduen liburu errepika ezinean. Isiltasuna da, halaber, zeharka eta azpitik, protagonista Pello Lizarralderen Un ange passe -isilaldietan- (Erein, 1998) narrazio bilduman. Sargori (Pamiela, 1994) aurreko liburuan bero itogarriak lotzen zituen bertako narrazioak; Un ange passe honetan, berriz, isiltasuna, elkarrizketetan izan ohi diren isiluneak dira ipuinen arteko lokarri. Frantsesez, 'un ange passe' esapideak elkarrizketa batean sortzen den isilune luzeari egiten dio erreferentzia eta isilune horiexek aurkituko ditugu liburuko narrazioetan: Anak eta Maitek lagun baten heriotza aipatzen dutenean, edo mutil gazte maiteminduak maitalea tren geltokian agurtzen duenean. Isiltzen garenean esaten duguna, isiltasunaren mintzoa biltzen du paperera Lizarraldek, ohiko estilo zaindu eta berezkoan. Juan Kruz Igerabidek ere isiltasunak duen adierazkortasuna, isiltasunaren barruko esanahia du hizpide Mailu isila (Alberdania, 2002) poesia-liburuan. Poesia mailu bat dela idatzi zuen behin Gabriel Arestik eta Igerabidek ere poesia mailua dela aldarrikatzen du, zaratarik egiten ez duen mailua, ordea, mailu isila: 'Mailu isil bat behar dut, gauez, inor ohartu gabe, mundua desegiteko'. Eta poesia isilaren apaltasunez, gogoetak egiten ditu Igerabidek, hala poetaren barru-barruko egonezinez, nola Euskal Herriko egoera sozio-politiko mikatzaz. Guztia ere poeta euskaldun nahiz atzerritarrei egindako omenaldiz eta aipamenez zipriztinduta. Euskal Herriko gatazka eta egoera soziala hizpide ditu, baita ere, Xabier Etxaniz Rojo idazle donostiarrak Koadro isila (Erein, 2003) lehen eleberrian. Zalantzaz betetako 30 urteko gaztea da Santi, liburuko protagonista. Gaztetan Jarrain ibilitakoa, iraganean bizitakoen eta etorkizunaren arteko bidegurutzean aurkitzen da eta pinturan aurkitzen du bere sentipenei adierazpidea emateko bidea. Laura emaztearekin, Nekane maitalearekin edo Jessica gaztearekin dituen harreman korapilatsuek sarean harrapatua dute Santi eta maiz bere burua zer esan jakin gabe ikusiko du, mutu, isil, esan beharrekoa esateko ezgauza. Koadroak ere, pintoreak bezala, isiltasuna ematen dio erantzun bakar. Nekane zaharra sutara bota, San Juan bezperan bazeundete bezala. Behinola ohera eraman zintuen Nekane hura erre eta Nekane berria sortu errautsetatik, horixe dela egin nahi duena. Nekane nekatuta dago Nekane izateaz. Nekanek bukatu duela esan dizu. Zerbait esan nahi badiozu orain duzula aukera. Baina zer esan ez dakizula geratu zara. Orain duzu hitz egiteko txanda. Isilik geratu zara, baina. Koadro isila, Xabier Etxaniz Rojo