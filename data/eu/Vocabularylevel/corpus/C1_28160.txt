Docutec Informazioaren polizia gizarterantz? Internet kontrolatzeko joera handiegiak estatu polizial berri batera eraman gaitzake. Horren inguruko iritzia ematen du gai honetan aditua den filosofoak. Aprobetxatuz liburu berri bat argitaratu duela, Jabier Etxeberria filosofo eta matematikari nafarrak adierazpen interesgarriak egin berri ditu teknologia berrien gainean. Bidaltzailea: Dick Turpin. 2002-11-05 / 11:36 Orain bi urte Saioaren Sari Nazionala irabazi zuen, Aireko Jauntxoak liburuarekin. Telepolis eta Hirugarren Ingurua bezalako kontzeptuak landu ditu ziberkulturaz hausnarketa egiterakoan. Oraindik orain liburu berri bat kaleratu du, Zientzia eta Balioak. Asteburu honetan elkarrizketa hau eskaini zion Cinco Días egunkariari. Webgune asko ixten ari dira Espainian Interneti buruzko legea irten denetik. Aholkurik? Seguruenik webguneak ez dira izango elementurik erabakigarriena eremu elektronikoan. Kontua da egon behar dela kontrol bat Interneten, baina ez gehiegizkoa, bultzatu behar dira uneoro adierazpen askatasuna, intimitatea eta pribatasuna. Uste izatea estatuak kontrolatu behar duela hiritarren bizitza pribatua, edo berdina dena, jotzea poliziaren ikuspegirantz informazioaren gizartean, horra hor arriskurik handienetako bat gaur egun. Segurtasunaren aldeko obsesio honek eraman gaitzake, Telepolisen proposatzen dudan hiri-ereduan, aginte azpiratzaile eta gizarte ikaragarri batera. Ministroak lasaitasuna eskatu du; estatu idazkaria autoarautzearen alde agertu da; internautak laguntzarako gidak argitaratzen ari dira. Zer gertatzen ari da? Krisialdi batean bizi gara, egia da. Estatua arbitroa izan behar da, ez litzateke saiatu behar sarea bereganatzen. Hau egitura bat da, gainditzen dituena lurraldeak. Adibidez, ikusten dugu auto judizialek ez dutela balio Batasunaren webgunearen kontra, Australiako zerbitzari batean daudelako. Estatuak oraindik ere irudikatzen du Internet lurralde bat bailitzan, zeinen gainean agintzen duen, baina hori beste eremu bat da. Hor dago auzia. Oraindik ez da osatu Telepolis hirugarren inguruan, hori da nire teoria. Egon behar da lege bat eta agindu bat Interneten, baina ez estatuarena, baizik eta berez sortutakoa. Autoeratzearen alde nago argi eta garbi, nahiz eta onartzen ditudan kontrolerako elementuak. Internetek sortu ditu elkarbizitzarako arauak eta hanka sartze estrategikoa iruditzen zait estatua sartzea eremu batean ezagutzen ez duena eta ahalegintzea eredu klasikoak ezartzen. Gobernuek eta enpresek diote erasoak ugaltzen ari direla Interneten. Pirata baino zerbait gehiago ote dira? Segurtasun arazoak ugaltzen ari dira izugarri enpresetan. Eremu digitalean aginte modu berri bat sortu da, nik deitzen ditut aireko jauntxoak, eta gizarte mugimenduak sortu dira aginte horri aurre egiteko, beti gertatu den bezala. Hala ere, bereiztu beharra dago zeintzuk diren hackerrak eta nortzuk crackerrak. Gaizkile handiak dabiltza sarean, nahiz eta ematen duen lege hausle txikiez bakarrik arduratzen garela. Aireko jauntxo horietako bi, Microsoft eta AOL, berriro burrukan daude nabigatzaile berriak erakusgai. Pronostikorik? Nork arautzen dituen gauzak, horra hor koxka. Benetan kezkatzen nau nola ari diren jauntxo hauek feudalizatzen, azken erabiltzaileak ezezik, baita bitarteko erabiltzaileak, hau da, enpresak eta estatuak ere. Ezin da onartu monopoliorik sarean ibiltzeko behar diren tramankulu informatikoetan, zeren agente bakar batek kontrolatzen baditu zerbitzu telematikoak, estatua bera lotuta geratzen baita. Hau oso larria izan daiteke. Nork berma lezake ez dagoela Echelon programa bat, zelatatzen dituena administrazio elektronikoaren programak? Ez dut pronostikorik jauntxo hauen arteko burrukari buruz, baina ona litzateke estatuak ohartzea larria dela agintea nola dagoen banatuta eremu elektronikoan. ...