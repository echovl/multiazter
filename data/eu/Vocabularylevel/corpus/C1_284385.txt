Docutec Blog-motak Xede askotarako blogak daude: komunikatzeko, ikasteko, nork bere burua edo enpresa ezagutzera emateko, harremanetarako... Blogariak idaztean xede hain desberdinak izan ditzakeenez, blogak ere horrelakoak izango dira. Aurreko orrialdeetan blog pertsonalak eta blog-komunitateak zertan diren ikusi ditugu. Ondorengo hauetan beste mota batzuk aztertuko ditugu: Audioblogak.? Zerbitzu honen bitartez soinua eta bideoa erantsi ahal izango dizkiogu geure blogari. Audiorako, mikrofonoa eta flash 7 programa baino ez dugu behar izango. Bideoa sartu nahi izanez gero webcam-a behar da. Audioblogarekin elkarrizketak, ahozko iruzkinak eta artikuluak edita daitezke; mp3 eta WAV artxiboak ere onartzen ditu. Euskaraz, oraingoz, hiru audioblog ditugu: "Teketen": http://teketen.blogspot.com/ "Informatika, teknologia eta jendartea uztartzen dituen blog eta i-rratsaioa" "irratia.com": http://www.irratia.com/ "Gasteiz bizirik": http://oskar2ez.podomatic.com/ hau da berriena Photoblogak.? Blogaren ardatza argazkiak dira. Fotoblog eta argazkiblog hitzak ere ikusiko dituzue. Testua, irudi hauei buruzko iruzkinak, idazteko aukera dago eta ikusle/irakurleek ere trackback-a egiteko aukera dute. Zer da trackbacka? Blog bati beste blog batetik egiten zaion erreferentzia. Weblogak lotzeko modua da. Beste blog baten erreferentzia sartzen badugu gure blogean trackback-aren bidez, abisu bat helduko zaio iturriko blogari eta gure erreferentzia egiten dutenean guri helduko zaigu automatikoki abisua. Photoblogeko irudiak pertsonalak izan daitezke, gai bati lotuak... Eredu gisa ikusteko hemen duzue Jose LuisIrigoien argazkilariaren photoblog ederra: http://www.eibar.org/blogak/irigoien. Irigoienek, batzuetan komentatu egiten ditu argazkiak, beste batzuetan, berriz, ez du ezer idazten. Argazkilaria izateaz gain argazkilaritza irakasten duenez, iruzkinen estiloa teknikoa da eta, aldi berean, oso didaktikoa. Euskaraz egindako beste adibide bat ikusteko Jabi Zabalaren lana dugu. Helbidea: http://www.sarean.com/argazkiak/ Photoblog talde baten adibide bat hauxe duzu: ere badaude. Hemen duzu eredu bat: http://www.unjourdanslavie.org argazkilari-talde baten argazkiak daude eta txat-a antolatzen da argazkiei buruz hitz egiteko. Argazki digitalak antolatu eta editatzen laguntzeko web orririk ezagunena Flickr da. Gainera zerbitzua doan eskaintzen du. Blogari askok argazki-biltegi moduan erabiltzen dute. Hauxe da helbidea: http://www.flickr.com/ Moblogak.? Sakelako telefonoen bat-batekotasuna dela eta, gero eta gehiago dira sarean dauden denbora errealeko irudien galeriak. Duela urte batzuk Japonian hasi ziren sakelako telefono kameradunak sareari lotzen eta argazkiak bat-batean on-line erakusten. Eta gure artera heldu berria den arren, jadanik hitz egin daiteke fenomeno teknologiko eta sozial bati buruz, datozen hilabeteotan izugarri garatuko dena. Argazki horiek egiteko eta sarean editatzeko pausoak oso ondo daude azalduta web honetan: http://es.movster.com. Ohartaraztekoa da, hala ere, sakelako guztiek ez dutela hau egiteko aukera ematen. Bideoblogak.? Blogean bideo irudiak jartzeko aukera desberdinak daude: Bideoa izan daiteke norberak grabatutakoa eta orduan ordenagailutik internetera igo behar da. Bideoa interneteko helbide batean egon daiteke eta bertatik linkatzen da gure blogera. Lan bi hauek egiteko doako bi helbide interesgarri: http://video.google.com/ eta http://www.youtube.com/ Profesionalen blogak eta blog korporatiboak.? Enpresek sortutako blogak gero eta gehiago dira. Enpresa munduan konturatu dira bloga izateak lagunduko diola enpresari bere bezeroekin harremanak izaten. Harremana azkarra, zuzena eta kostu gutxikoa da. Horren truke, jakingo dute bezeroen interesen berri eta, halaber, zer egin haien nahia asetzeko. Hedabide elektronikoak.- Zer dakarte hedabide elektronikoek? Informazioaren demokratizazioa, elkarreragina...? Egunkari tradizional batzuk euskarri digitalera pasatu dira, baina formatu-aldaketa besterik ez da izan. Horrelakoetan, kazetariak bere rola mantentzen du, hots, informazio-emaile bakarra da eta irakurlea irakurle "pasiboa". Informazioa norabide bakarrekoa da: goitik beherakoa. Egunkari batzuetan blogariak kontratatu dituzte albisteen gaineko iruzkinak egiteko. Iritzi-artikuluen pareko bihurtu dira post hauek (post-a: blogaren "sarrera" bakoitza, idazten den unitatea). Irakurleak irakurri eta bere feedbacka edo iruzkina egiteko aukera dauka, baina beti ere irakurri duenaren gainekoa. Adibidez, www.berria.info/blogak Badago beste jauzi kualitatibo bat beste hedabide berri batzuetan gertatzen dena. Hauek blog euskarrian egin dituzte eta egileek blog moduan aurkeztu dituzte. Blog-komunitateak osatu dituzte eta komunikazioak bi norabide ditu: berriemaile-idazle eta irakurle izan daiteke pertsona bera: "emirec". "Emirec" hitza 1975ean erabili zuen lehenengo aldiz Jean Cloutier ikerlari frantziarrak. Hitz horrek adierazten du pertsona bera izan daitekeela batzuetan informazio-emaile eta beste batzuetan hartzaile komunikazio-prozesuan. Interneten, blog formatuan gertatzen da horrela. Horrek informazioa eta komunikazioaren demokratizazioa dakar. Hemen aipatuko ditugu gurean ditugun adibide batzuk, baina gehiago daude: Adibidez, Eibar.org-ek duen blog-komunitatean literaturari buruzko bloga sortu dute: "Volgako Batelariak". Komunitate txiki bat beste handiago baten barruan kokatuta dago. Edo Sustatu.com hedabide elektronikoa blog-komunitatea ere bada. Bestalde, aukera ematen du edozein irakurlek informazioa bidali eta kazetari bihurtzeko. Beste bat: http://euskalherria.indymedia.org "argazki kamera digitala paseatzera atera eta artikulutxo bat bidaltzeko" eskatzen diete irakurleei: "Konta iezaiozu munduari zer gertatzen den zure inguruan" .   Blogak euskararen irakas-ikas esparruan zein baliabide interesgarri diren jakiteko: irakur ezazu Hizpide 59 (HABE, 2005), 61-73 orr.