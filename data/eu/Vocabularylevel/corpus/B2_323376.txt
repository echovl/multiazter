Docutec Ahanzturaren zuloan, haur berriro (2. zatia) Alzheimerren gaitzaren faseakBarry Reisbergek zazpi fase klinikotan bereizi zuen Alzheimerren gaitza, gaitzaren bilakaeraren arabera. Aski erabilia da sailkapen hori egun eritasuna tratatzen duten medikuen artean. Fase bakoitzaren barruan beste batzuk ere sailkatzen dituzte adituek: Lehenengoa: Ez dago gaixotasunik. Akaso, arazo eta disfuntzio jakin batzuk agertuko dira noizbait, baina edonork edonoiz izan ditzakeen arazoak dira. Normaltasunaren barruan daude. Bigarrena: Jendea subjektiboki buruko ahalmenen galera sentitzen hasten denean agertzen da. Lehen baino motelago sentitzen dira egoera askotan. Ez da beti Alzheimerren gaitzaren seinale izaten. Hirugarrena: Gaitasunak galtzen jarraitu ahala agertzen da. Ingurukoak ez dira jabetzen askotan arazoaz, baina eria gero eta motelago sentitzen da, trakets, eta egoera berriei beldur die. Antsietatea agertzen da askotan. Laugarrena: Egunerokotasunarekin lotutako jarduera ohiko batzuk egiteko arazoak agertzen dira. Memoria-arazoak ere nabarmenak dira. Ahaztu egiten ditu bi edo hiru aste lehenago egindako gauzak, baita gauza garrantzitsuak badira ere. Eria trakets moldatzen da dirua kontrolatzeko orduan, erosketak egitean edo sukaldeko lanetan. Berdin da lehen lan horiek mila aldiz egindakoa izatea. Orain ez du asmatzen. Bosgarrena: Gero eta arazo gehiago ditu gaixoak eguneroko jarduera ohikoetan. Nekosoa egiten zaio, esate baterako, jantziak aukeratzea. Eguraldiaren arabera zer jantzi hartu beharko lituzkeen ez du asmatzen. Seigarrena: Egunerokotasunari aurre egitea oso zaila bihurtzen da. Denerako laguntza behar du eriak: janzteko, garbitzeko, uraren hozberoa kontrolatzeko... Komunera joatea ere ahaztu egiten zaio fase honetan aurrera egin ahala. Zazpigarrena: Azkena da, eta bukaera. Hitz egiteko gaitasuna galtzen du apurka-apurka eriak. Eta galdu egiten ditu beste hainbat funtzio ere. Ibiltzekoa aurrena, eserita egotekoa ondoren, buruari eusteko gaitasuna azkena... Irribarre egiteko ahalmena ere galdu egiten du bukaeran. Azken-azkenean. berria - 2006ko urtarrilaren 21a