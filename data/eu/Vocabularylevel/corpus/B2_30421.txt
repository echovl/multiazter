Docutec Errukiñe Egoera bat. Ezkontza-jai bat, dei bat eta presaka autoa hartu beharra etxera joateko, ama ondoezik jarri delako. Alto! ertzain batek: «Alkohol muga punttu batean badarik ere gainditzeagatik, 300; sakelfonoa eskuan pizturik eramateagatik, 90;... ... Egunak beltza ateratzen badaki, goizean goiztiar eguzkiak urrez argituagatik. Errukiñek, gaurko gure protagonistak, gurasoak bere etxera jasoak ditu, laurogeitaka urterekin bakarrik bizitzeko gauza ez daudelako. Larunbata da eta boda dute; boda, erdi konpromisozko horietakoa. Senarra eta biak izan dira noski gonbidatuak, baina beren egoeran bitan soilik batek izan dezake joateko fortuna. Eta, Errukiñeren aldeagoko ezkontza denez, joan dadila lasai esan dio senarrak gisa onean, bera geratuko dela-eta etxean zaharren zaintzan. Halaxe egin dute. Errukiñek pozarren egin du kalera, dena emana, burutik behatzera hainbat ondoen apainduta. Bodarenak ez digu axolik hemen: betikoa. Errukiñe ez da batere xurrut-murrut ibili zale, baina txanpan pittin bat hartu du, zer demontre gero! Hala, kantu eta dantza, pozaren ordua jo dioneko, jo dio sakelfonoak ere; noiz?, eta zein denik unerik txarrenean. Etxera itzultzeko agudo, alegia, amari ondoeza egin omen zaiola eta. Purrustaka eta presaka autoa hartu eta deabruak daramala joan da. Lehen stoparen ostean, alto! ertzain mutil batek. Handik minutugarrenean, hau guztiau entzun behar izan du gure Errukiñe errukarriak: «Alkohol muga punttu batean badarik ere gainditzeagatik, 1500 euro; horrako stop horretan erabat ez geratzeagatik, 300; sakelfonoa eskuan pizturik eramateagatik, 90; segurtasun uhalik gabe gidatzeagatik, beste 90 euro. Gainera, hurrengo sei hilabetean ez duzu gidabaimenik izango; gainera, ondorengo ikastaroa zeuk ordaindu beharko duzu larrutik; gainera, ixo». Horra ikatza baino latzagoko egoera. Errukiña Errukiñe! Egunak badaki batzuetan beltza ateratzen. Sobre daki munduak.