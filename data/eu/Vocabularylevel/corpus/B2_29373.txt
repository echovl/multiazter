Docutec Gipuzkoarena? Reala azkenaldian besteon bizkarretik bizi da. Eskatzeko denean, kluba Gipuzkoarena da. 2007tik aurrera Gipuzkoak ez du estadiorik izango. JUANAN LEGORBURU, JON ANDER GOROSPE ETA ELENA AZPEITIA. KIROLARI ETA KAZETARIAK  / Anoetako estadioa eraberritzeko proiektuaren aurkezpeneko argazkiak zainak asaldatu dizkigu. Hari mutur guztiak ondo lotuta ditu Astiazaranek, hiru erakundetako ordezkari nagusiak, hots, Elorza, Gonzalez Txabarri eta Azkarate alboan izan baitzituen Kursaaleko ekitaldian. Reala azkenaldian besteon bizkarretik bizi da. Eskatzeko denean, kluba Gipuzkoarena da. Erakundeen eta herritarren laguntza behar du. Erabaki garrantzitsuak hartu behar dituztenean, ordea, kluba, elkarte anonimoa izaki, haiena da eta bazkideek ere ez dute botoa emateko eskubiderik.Iragan maiatzeko udal hauteskundeen atarian, Gipuzkoako Foru Aldundiak 9 milioi euroko diru laguntza eman zion zorrez lepo zegoen Realari. XXI. mendeko Zubieta izan zen orduko aitzakia. Diru publikoa kirol profesionalarentzat.Zortzi hilabetera etorri da bigarren pelotazoa: Gipuzkoarena egitasmoa. Realak orain ere artaldea besteren sorotik gizendu nahi du. Anoeta estadioa ez da Realarena, guztiona baizik. Eusko Jaurlaritzak, Foru Aldundiak eta Donostiako Udalak mila bana milioi pezeta jarri zutelako eraiki zuten estadioa. Realak ez zuen sosik bota.Atletismoan murgilduta geundenok bakarrik ez, beste askok ere esan genuen orain hamahiru urte Donostiak ez zuela halako estadiorik behar. Nahikoa zela alde batean futbol-zelaia eta bestean estadio koxkor bat egitea. Garai hartako politikariek entzungor egin eta estadioa eta miniestadioa paratu zituzten elkarren ondoan. «Anoeta kiroldegia» munduan ez da halakorik! Erabaki horrekin Euskadi egituratuta geratu zen kirol arloan: Soin Hezkuntzarako Euskadiko Elkartea (IVEF) Araban, Hobekuntza Teknikorako Zentroa (CPT) Bizkaian eta Euskadiko Estadioa Gipuzkoan. 1993an Junior Mailako Europako Atletismo Txapelketarekin inauguratu zenetik, Anoetako estadioak etengabeko jazarpena jasan du. «...atletismorako ia erabili ere ez dute egiten...», «...pista kenduta futbola bertatik bertara ikusiko dugu...», «...Atotxako girorik ez da sortzen Anoetan...». Donostiako berripaper eta irratiek atsedenik gabe elikatu izan dituzte argudio horiek.Argibide batzuk ezjakinentzat: - Anoetako estadioa atletismoarena zen espazioan eraiki zuten. - Estadioak «noizean behin» erabiltzen dira, bai hemen, baina baita Monakon ere! Ematekotan, futbolak ematen die erabilpena, Bayern-ek Municheko estadio olinpikoarekin egin duen bezala. - Nola erabiliko dugu estadioa atletismorako, guretzat ateak zabaltzen dituzten bakoitzean, Donostiako Kirol Patronatuak 6 mila euro (milioi bat pezeta) eskatzen badizkigu. Ez dugu asko itxaron behar izan arrazoi genuela jakiteko. Hamar urte baino ez. Estadioak ez du ezertarako balio. Fuera pista... Egin dezagun futbol-zelai jator bat! Hori bai, hiru mila milioi pezeta (ordukoak) zakarrontzira botata. Gure dirua, alegia. Bitartean, agintariak, kontzientzian harrik gabe, argazkian atera dira lasai-lasai. Berandu baino lehen eskaera bat egin nahi diegu Aldundiko eta Jaurlaritzako ordezkariei. Bidezkoa dela deritzogu. Zelai berria Realarentzat baino izango ez denez, Realari eska diezaiotela bi mila milioi pezeta (ordukoak) itzultzeko. Dirutza hori erabil dezakegu, adibidez, Euskal Herriari ospea emango dioten kirolariei laguntzeko eta Euskal Herria bide-gorriz lotzeko. Ezin eskatuko diogu Udalak jarritakoak ere buelta ditzan. Odon Elorzak palkoan betiko izango duen lekutxo kuttun horrek ere balio du eta.Anoetako instalazioen erabiltzaile garen aldetik, ordea, zera esan nahi dugu: Odon Elorzak Belodromoko berrikuntza lanak zelai berriaren egitasmoarekin uztartuta, Burgos eta Markina berdindu ditu. Batak ez du zerikusirik bestearekin. Gipuzkoako eliteko hainbat kirolarik publikoki salatu dute Belodromoa erortzen ari dela, eta Kirol Patronatuak ez die jaramonik egin. Alkateak gurdi irauliak baino baldarrago jokatu du, eta orain Realaren makroegitasmoaren eragina leuntzeko neurriak iragarri ditu: Belodromoa konponduko omen dute eta estadio txikian harmaila gehiago egingo dituzte A mailako probak antolatu ahal izateko. Gutxi ikasia beti jakintsu. Hauek dira A mailako probak antolatzeko bete beharreko baldintzetako batzuk: zortzi kale, berotzeko pista gehigarria, jauzietarako bina pasilo bi aldeetan, hiru mila eserlekutik gora, segurtasun neurriak... Zenbat beteko ditu?2007tik aurrera Gipuzkoak ez du estadiorik izango. Realak, aitzitik, munduko zelairik ederrenetarikoan jokatuko du. Hau da paradoxa! Anoeta Estadio egin berriak Gazte Mailako Europako Txapelketarekin egin zituen lehen urratsak eta Beteranoen Munduko Txapelketarekin zenduko da. Bizitza bezala, aizue! Baina bai laburra!   '