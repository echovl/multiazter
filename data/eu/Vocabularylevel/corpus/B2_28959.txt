Docutec Hiltzailea ez da herrikoa Hil zuten neskatxa hura eta herria, bat-batean, etsaiez josi zen. Azkenean, hiltzailea ez omen zen herrikoa eta, tximistak airean, airean idatzitakoa ezabatzen ahalegindu ziren guztiak, luzatutako behatzak tolesten... ARANTXA URRETABIZKAIA   Hil zuten neskatxa hura eta herria, bat-batean, etsaiez josi zen. Ilea luzeegia edo motzegia zeraman mutila, belarrietarako asmatua dagoena beste nonbait kokatzeko ausardia duena, inoiz poliziaren eskuetatik pasa ez dena. Bereizkuntzaren bat zuten gazte guztiak bilakatu ziren susmagarri. Noski, ez epailearen hitzetan, etengabe biderkatzen eta zatitzen ziren historiak kontatzen zituzten esamesetan baizik. Herri osoa asaldatu omen zen, susmoak zirela medio eta alkateak berak bakea eta pazientzia eskatu behar izan zuen. Esames bat zabaltzeko, ordea, ez da alkatearen sinadurarik behar eta ordu gutxiren buruan herri hartako dozena bat lagunen inguruan korapilatzen ziren historia guztiak. Haietako bat zen, dudarik gabe, neska gazte haren hiltzailea eta nork bere kuttuna zuen airean idatzitako zerrenda hartan. Polizia. Beti azaltzen da polizia hilketa baten ondoren eta kasu hau ez zen salbuespen izan. Heldu ziren herrira, aztertu zituzten bazterrak, telean egiten duten bezalaxe eta, aztarnak bildu ondoren, bulegoetara itzuli ziren. Harrapakinen artean, esames ugari, hau edo hura seinalatuz. Herria, bitartean, pil-pilean, apustuak eginez. Baina ez, azkenean, hiltzailea ez omen zen herrikoa eta, tximistak airean, airean idatzitakoa ezabatzen ahalegindu ziren guztiak, luzatutako behatzak tolesten, ehizan erabilitako tresneria ohe azpian ezkutatzen. Ez naiz ni izan. Jendeak nahastu ditu bazterrak, ez nik. Gainera, hiltzailea ez da nik uste nuena izango, baina orain arte izan ez bada laster izango da, edonor deskuidatu bezain laster.