Docutec On line Zenbat denbora da, ba, lehen faxa ikusi nuela? Hogei urte? «Telefono antzerakoa da, baina paperaz funtzionatzen du» esan zidaten. Gaur egun ez da egunik sarean ibili gabekorik. Zenbat aldatu den bizimodua azken urteotan! YOLANDA ARRIETA Gaur ostirala dela bezain argi dago zenbat aldatu den bizimodua azken urteotan. Zenbat denbora da, ba, lehen faxa ikusi nuela? Hogei urte? «Telefono antzerakoa da, baina paperaz funtzionatzen du» esan zidaten. Baina nik, noski, ikusi arte, ezin imajinatu. Denbora larregi igaro baino lehen ezagutu nuen, ordea. Eta hura ere erabiltzen hasi orduko bihurtu zitzaidan tresna arrunta, nahiz eta nik neuk etxean ez eduki.   Handik lasterrera iritsi zen bere lehengusua ere: Interneta.   Gogoratzen dut. Lehenengotan urrutiko gauza iruditzen zitzaidan; ez urruti zegoelako, nigandik urrun zeuden pertsonek erabiltzen zutelako, baizik. Gogoratzen dut. Iruditzen zitzaidan pertsonaren ordezko zerbait bihur zitekeela. Erabiltzaileak gauez aritzen ziren, merkeagoa zelako, eta pantaila aurrean bakar-bakarrik igarotzen zuten gaua, nahiz eta, ustez, munduarekin konektaturik egon.   Izanak izan, handik gutxira jarri genuen etxean, batez ere, posta elektronikoa erabiltzearren. Dena den, ez ginen lehenengotarikoak izan. Eta jarri ondoren ere, errezeloz begiratzen jarraitu genuen, denbora luzez.   Gaur egun ez da egunik sarean ibili gabekorik. Ez naiz, besterik gabe, nabigatzearren bakarrik ibiltzen den horietakoa, baina une batean zerbait idatzi eta idatzi hori handik bi minutura Madrilen nahiz Ingalaterran irakur dezaketela eta, ondoren, beraien erantzuna nik etxean jaso handik beste minutu bira... Ez dakit, pentsatzen jarrita, zirraragarria iruditzen zait, oraindik ere.   Dagoeneko ia ez dut paperik erabiltzen. Atzo bertan bidali nuen hirurogeita hamar orriko lana etxetik ehun kilometrora, gutunazalik gabe, seilurik jarri beharrik gabe. Atzo bertan bidali nuen zutabe hau ere egunkarira.   Atzo bertan jakin nuen haurrek nahiz aitona-amonek jolastuz ikasteko helbide bat berri bat dagoela sarean. Eta aste honetan bertan, Sasser harrak miloi bat ordenagailu jarri dituela hankaz gora.   Komunikazioaren garaia bizi omen dugu.   Noiz iritsiko ote da hausnarketarena?   Hain azkar doa dena!