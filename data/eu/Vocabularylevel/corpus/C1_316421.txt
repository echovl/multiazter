Docutec Ahotsaren teknologiak euskaraz: Aditu programa 2005ean eta 2006an, Aditu programaren barruan ahotsaren teknologien eta hauen aplikazioak hedatzeko hainbat ekintza jarri ditu martxan Eusko Jaurlaritzak. Horien artean, Belgikako Nuance enpresarekin ahotsa ezagutzeko eta sintetizatzeko motoreak euskaraz garatzeko eta merkaturatzeko hitzarmena sinatu du. Teknologia hauei esker, Euskadiko enpresetan eta erakundeetan aplikazioak garatuko dira, zerbitzuak eta produktuak euskaraz eskaintze aldera. Ahotsaren teknologiak Behar berriak sortzen ari diren garai honetan, gero eta gehiago garatzen ari dira hizkuntzen teknologiak, eta horien artean, ahotsaren teknologiak. Hauek dira aipagarrienak: —Ahotsaren ezagutza: Ordenagailu batek pertsona baten ahotsa ulertzeko duen gaitasuna da, hitz egiten ari den pertsonaren instrukzioak eta datuak jaso ahal izateko. Horrela, telefono edo kablerik gabeko gailuen bitartez, edozein tokitatik eta edozein momentutan, naturaltasunez hitz eginez, informazioa lortu edota unean uneko transakzioak egin ditzakegu. —Ahotsaren sintesia: Giza ahotsa zuzenean erabili gabe, giza diskurtsoa sortzen da sintetizadore baten bidez, honek ordezkatzen baitu gizakiaren ahotsa. Testu idatzi bat oinarri, ahots bihurtzen du automatikoki. Ahots artifizial hori erabat naturala eta ulergarria da. —Hiztunaren egiaztapena: Iruzurra saihesteko bidea da, hizketan ari den pertsona identifikatzeko modua eskaintzen baitu. —Elkarrizketaren teknologia: Ahotsaren aplikazio guztiek beharrezko dute datuen kudeaketa, deien fluxua eta negozioaren logika garatzea eta mantentzea. Horri esker, elkarrizketarik sofistikatuenak ere kudeatu ahal izango ditugu. Zer da Aditu programa? Aditu programaren bitartez, funtsean, bi prozesu egin daitezke: ahotsa testu bihurtu, ezagutza-motorraren bidez, eta testua ahots bihurtu sintesi-motorraren bidez. Ahotsa testu bihurtze prozesuari ASR (Automatic Speech Recognition) esaten zaio. Teknologia horren bitartez, erabiltzaileak, ohi duen bezala hitz eginda, informazioa lortu eta eragiketak egin ditzake une horretan bertan, telefono finkoen, kablerik gabekoen edota beste edozein tresnaren bidez. Bigarren prozesuari, hau da, testuak ahots bihurtzeko teknologiari, TTS (Text-to-Speech) deitzen zaio. Teknologia horren bitartez, testua ahots natural bihurtzen da eta erabiltzaileari informazio zehatza eta dinamikoa ematen zaio, giza ahotsaren tankera duen ahots automatizatuaren bidez, denbora errealean. Ahots sintetiko horrek (Arantxa izena eman diote) naturaltasuna eta ulergarritasuna ditu ezaugarri. Ahotsaren teknologien abantailak Ahotsaren teknologiak erabili eta aplikazioak eta zerbitzuak eskaintzen dituzten enpresek hemendik aurrera euskaraz ere lan egin ahal izango dute eta honela, hainbat abantaila lortu, besteak beste: 1) Bezeroaren asebetetzea areagotzea: Sistema batera telefono bidez jotzen duten bezeroek, berehalakoa, kalitatezkoa, beraien beharretara bideratutakoa eta itxaro-uneak saihesten dituen erantzuna nahi izaten dute. Hala bada, informazioa modu arinean lortuko dute eta sistema gehiagotan erabiliko dute. 2) Kostuen murrizketa: Zerbitzuak automatizatuz gero eta menu eraginkorren eta naturalen bidez deien iraupena murriztuz gero, kostuak jaitsi egiten dira eta giza baliabideak balio erantsi handiagoko zereginetan aritzeko aukera dago. 3) Enpresa-onurak: Bi dira nagusiki onurak; batetik, irudi korporatiboa hobetzea, eta bestetik, zerbitzu gehigarriak (informazioa, salmentak...) eskaini ahal izatea, kanpoaldera begira, komunikazio-kanal berriak zabalduz. 4) Lehiakortasuna areagotzea: Zerbitzua askoz arinago eskain liteke eta, gainera, eguneko 24 orduetan.