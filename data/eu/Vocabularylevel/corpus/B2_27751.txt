Docutec Bizkaiko Golkoko arrainak eta uraren epeltzea Antza denez Bizkaiko Golkoko uraren tenperatura gora egiten ari da. Honen eraginez arrain batzuk alde egiten ari omen dira. Beste batzuk, ordea, etortzen. Aditu baten hitzak biltzen dira bertan. Bizkaiko Golkoko arrainak lekuz aldatzen ari dira, ura gero eta epelagoa delako Bizkaiko Golkoko ura epeltzen ari da poliki-poliki. Azaleko ura bi gradu berotu da azken hiru hamarkadetan eta horren eraginez arrain batzuk Iparralderako bidea hartzen ari dira, ur hotzagoen bila ­legatza kasu­. Beste batzuk, antxoa esaterako, gusturago bizi omen dira ur epelagoetan. Horrez gain, Mediterraneokoak ziren zenbait espezie ere gure uretan ugaritzen hasiak dira. Hori diote behintzat adituek. Iparraldeko ur freskoaren bila edo, Kantauri itsasoan oraindik gelditzen diren legatz apurrak beste leku batzuetara aldatzen ari dira. Horren preziatu ditugun arrainok ez dira, ordea, uraren epeltasuna sumatu duten bakarrak. Antxoak, esaterako, eroso omen dabiltza, ur epelagoa gustuko dutelako. Eta orain arte inoiz gutxitan ikusi izan diren Mediterraneoko edo tropiko inguruetako zenbait espezie ere sarriago agertzen hasi dira gurean, azkenaldiko berotasun berrira etorriak edo. Gijonen Bizkaiko Golkoko urari buruzko jardunaldiak egin ziren duela aste batzuk eta adituek bertan esan zutenez, planeta osoa berotzen ari den heinean, Bizkaiko Golkoan ere halaxe gertatzen ari da. Horren ondorio zuzenak omen dira, itsasoko produkzioaren murrizketa eta eremu honetan bizi diren zenbait itsas espezieren, planktonaren eta iktoplanktonaren lekualdaketa. Lorenzo Motos itsasoan aditua da eta Azti Arrantza eta Elikadura Institutu Teknologikoan dihardu ozeanografo gisa. Lorenzo Motosek gainera Gijongo jardunaldietan parte hartu zuen. «Bizkaiko Golkoko azaleko ura bi gradu berotu da azkeneko hiru hamarkadetan eta goranzko joera du ­azaldu zuen handik etorri eta egun batzuetara­. Eta elikagai, gatz edota tenperaturan aldaketarik baldin badago arrainek ezer gutxi egin dezakete; gelditzen zaien irtenbide bakarra habitata aldatzea da». Legatzaren kasuan, horrek gurean eragin zuzena izan dezakeela dio Motosek. Arrain honentzako tenperatura egokiena 12ºC dira «eta tenperatura hori aurkitzeko, gero eta iparralderago jo behar du. Legatzaren esparrua, berez, Donostia parean hasi eta Baltiko ingururaino iristen da. Baina Euskal Herriko arrantzaleek gune mugatu baterako arrantza baimena dute, eta legatza gero eta iparralderago joaten baldin bada, gure arrantzaleen zonaldean ezer gutxi geldituko da. Eta horrek arazoak sor ditzake». Dena den, oraindik horrelako arazorik ez dagoela dio ­nahiz gaur egun garai batean baino legatz gutxiago harrapatzen den­, «baina baliteke etorkizunean arazorik izatea», aurreratu du Aztiko ozeanografoak. Bestalde, Eskoziako iparraldean arrantza egiten duen enpresa frantses batek esan duenez, aurreko urteetako legatz harrapaketa bikoiztu egin dute, aitzinean esandakoaren lekuko. Aldiz, ura zertxobait berotzea antxoaren onerako izan daiteke, arrain honek gustuko baititu baldintza horiek, esan du Motosek. «Oro har, ura berotzeak ez du zergatik txarra izan behar. Leku batzuetan onerako izango da eta beste batzuetan txarrerako. Eta Bizkaiko Golkoaren kasuan lagungarri ere izan daitekeela esango nuke». Izan ere, dio, «Bizkaiko Golkoa berezia da kontinenteak itxi egiten duelako, babestu. Horregatik udan bertako ura asko berotzen da. Neguan 12-14°C izaten da azalean, baina udan 22-25°C-ra igotzen da eta Bizkaiko Golkoko urak Mediterraneoko uraren antz handia hartzen du». Hori guztia dela eta, Bizkaiko Golkoan ohikoa da Mediterraneo itsasoko espezieak aurkitzea eta Mediterraneoko ezaugarriak dituzten alga eta espezieak ere bai. «Mediterraneoan itsasoko ura azaletik sartu eta oso sakonetik ateratzen da Atlantikorantz, 800 eta 1500 metro ur azpitik. Gatz asko duenez, ura astuna da oso eta hondoratu egiten da. Eta ur hori Bizkaiko Golkoraino iristen da eta berekin batera Mediterraneoko arrainak eta espezieak ere bai. Txitxarro zuria, esaterako, Mediterraneoko arraina da, baina hemen ere aurki daiteke eta ura epeltzen ari den neurrian, antzekotasun horiek nabarmentzen hasi dira». Etorkizunari buruz hitz egiterakoan Lorenzo Motosek nahiago du zuhurtziaz jokatu. «Aztin lan egin arren, ez naiz aztia eta ez dakit gutxi barru legatza harrapatzeko arazorik egongo den. Eta hemendik 10-15 urtera arazorik balego, aldaketa klimatikoagatik edota bidegabe ustiatu delako ere izan daiteke. Dena den, tenperatura aldaketak ez dira gauza berria, betidanik gertatu izan baitira. Gogoan izan, adibidez, orain 300 urte euskal kostaldean bakailaoa ere harrapatzen zela».  