Aldizkari Digitala Beirut, beti bizirik Duela hogei urte, Beirut suntsituta zegoen. Etxe asko txikituta, eta hondakinak leku guztietan pilatzen ziren. Baina suntsiketa fisikoaz gain, suntsiketa soziala ere bazen. Hiria hainbat gunetan banatuta geratu zen, eta bertako biztanleek gorroto handia bildu zuten. Garai bateko “marra berdearen” ondoko etxeek gerra-arrastoak dituzte oraindik. Horixe zen Libanoko gerra zibilak (1975-1990) ekarritako emaitza tristea. Libano herri arabiarra da, erlijio bat baino gehiago duena. Musulmana da batez ere (% 60 edo) eta kristaua (% 40 edo). Gerra zibilak hasieran kristauen eta musulmanen arteko liskarra ematen zuen, baina, egia esan, bi talde horiek ez ziren homogeneoak. Musulmanen artean sunniak eta xiiak borrokan zebiltzan boterea lortzeko, eta zenbait kristauk, aldiz, bakea lortu nahi zuten musulmanekin, baina beste zenbaitek gerran jarraitu nahi zuten. Hori gutxi ez, eta kanpotik muturra sartu zuten: Israelek Libano hegoaldea inbadituz, eta Siriak gainerako guztia inbadituz. Batetik betiko emakume musulmanak, eta bestetik mendebaldeko kontsumismoaren lekuko, jatetxe bat. Hamabost urtetan zehar, Libano gerra ikaragarri horretan odolustu zen, eta gehien sufritu zuena Beirut izan zen, hiriburua. Guztiek konkistatu nahi zuten, bonbardaketak ohikoak ziren, frankotiratzaileek kalera ateratzen zen jendea tirokatzen zuten. Hiria hiru gunetan banatuta geratu zen: ekialde kristaua, mendebalde musulman sunnia eta hegoalde musulman xiia. Gune batetik beste batera pasatzen saiatzea, bizitza arriskatzea zen.  Ekialdea eta mendebaldea “marra berde“ izeneko batek bereizten zituen, eta oraindik ere geratzen da marra horren arrastoren bat. Marra horretan izateko zoritxarra izandako etxe guztiak suntsitu zituzten, eta gaur egun, jada hogei urte pasatuta, eta nahiz eta berreraiki ia guztia, oraindik ikus daitezke barrutik guztiz suntsitutako eraikinak, eta balek eta bonbek zulatutako etxeak. Hirian, bestalde, badira auzoak (Bosta, Dahiye) oso egoera txarrean daudenak. Hala ere, erdiguneko zenbait tokitan badirudi gerra oso aspaldiko kontua dela. Hori gertatzen da, esaterako, Achrafye gune kristauan eta Hamra musulmanean. Giro polita dago dendetan eta kafetegietan, eta jada ez da arriskutsua gune batetik bestera pasatzea. Luxuzko eraikinak Beiruten erdigunea goitik behera berritzeko. Erdigunea berreraiki egin dute, Mohammed Al-Amin meskitaren inguruan, eta ikusgarria izan da berrikuntza hori. Eraikin guztiak berriak dira, oso dotoreak, luxuzko markarik handienak dituzten denda modernoekin. Beirutek Dubairen aurrean galdutako denbora berreskuratu nahi du, gaur egun Dubai delako burgesia arabiarrarentzat erosketa-lekurik atseginena. Hala ere, Beirutek ez du bere ospea galdu aberatsenen artean. Horren lekuko da hirian dabilen Mercedes, Porsche,  BMW eta antzeko auto dotore pila: guztiak kabrioletak, jakina! Erdigunearen berrikuntza horrek, ordea, kritikak izan ditu. Elitistegia izan dela, alegia, eta bertako jende behartsua kanporatu egin dela gune horiek aberatsei uzteko. Aberatsek besterik ezin dituzte erosi horko etxebizitza garesti-garesti horiek. Egia esan, erdigune hori oso garbia da, guztia dago txukun ordenatua eta, hiriko beste auzo batzuekin konparatuta, ez du horrenbesteko girorik. Eliza (Gemmayzeh auzo kristaua). Beirut hainbeste erlijioren hiria denez, begi-bistakoa da eraikin aipagarri gehienak meskitak edo elizak direla. Hiriko edozein lekutatik minareteak eta kanpandorreak ikusten dira. Batzuetan meskitetako otoitzerako deiak burrunba egiten du hiri guztian, mezatara edo ezkontzaren edo hiletaren batera deika dabiltzan elizetako kanpai-hotsekin batera. Meskitarik bikainena Muhammed Al-Amin da, Istanbuleko Meskita Urdinaren kopia. 2008ko urrian zabaldu zutenez, distiratsu dago oraindik. Alfonbra bigunek zorua betetzen dute, margo urdinek eta urrezkoek paretak, eta sabaitik zintzilik kristalezko lanpara ikusgarri batzuk daude. Meskita honen ondoan dago hiriko elizarik nagusiena: San Jorge Katedrala. Nahiz eta zaharberrituta dagoen, oso aspaldikoa da, Gurutzaden garaikoa. Tamaina polita du, baina meskitaren ondoan txikia dirudi. Beiruteko gazteak, batzuk betiko moduan jantzita, beste batzuk mendebaldarren moduan. Cornichek, Beiruteko kostaldean zehar doan itsas paseoak, adierazten du hobekien hiria berpizten ari dela. Beirut guztia hantxe elkartzen da ilunabarrean: neska kristauek ilea bistan daramate; neska musulmanek estali egiten dute, baina hauek ere modari jarraitzen diote… Askaria egitera joaten dira familiak osorik; ur-pipak erretzera, gazte-taldeak; edo kirola egitera hainbat jende… Arrantzaleak, saltzaileak, paseatzera doan jendea…: Libanoko gaur egungo gizartearen ispilu. Bakoitzak bere taldea du, hori ikusi egiten da: taldeak ez dira elkarren artean nahasten; baina, gutxienez, ez dago liskarrik, eta, itxuraz behintzat, badago bizikidetza bat orain hogei urte elkar hiltzen zebilen jendearen artean.   Cornichen arratsaldean. Beirutar asko hil zen, baina inork ez zuen Beirut hiltzea lortu.