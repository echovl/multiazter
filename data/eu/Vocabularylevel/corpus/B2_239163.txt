Docutec Inbentuak Inbentuak, asmakuntzak... Horien gaineko jardunean, betiko topiko tipikoa hau da: «Nork asmatu ote zuen ohea? Hari zor zaio, baldinbaitere, monumentua, inori zor izatekotan». Ohearen gozoa nabaria da. Gure ama zenak, ordea, zera esaten zuen askotan: «Ohearenak? Tira... Baina inork munduan monumentu galantik merezienean, labadora asmatu zuenak merezi du, alajainkoa!». Labadorari, lixiba egiteko makinari, izan hark guztizko estima, zera! Aita Pello Zabalak, berriz, ikuzgailua ez dakit zenbateraino duen aintzakotzat hartzen, baina pentsatzekoa da ohea estima handian izango duela noski. Hala ere, horratik, behin baino gehiagotan entzun izan diot, harentzat faxa izan dela bere garaian asmakuntzarik preziatuena. Faxa. Arantzazu, izan ere, aparte baitago toki guztietatik; oso aparte, edozein mezu edo musika-zinta edo mandatu egunero nora edo hara bidaltzeko. Eta, atzo goizeko hotzetan burutazio hauekin kosta-bazter elurtuan nindoala, pentsabideak berak ekarri zidan harira, hainbeste inbentu handiren artean, zein ote geneukakeen oraindik asmatu gabeko inbenturik eskergarriena... Egiaren makina, agian? Beharbada... Baina Pinotxorena otu zitzaidan. Alegia, horixe ez ote litzatekeen asmakari biribila, baldin eta inolako moduz aplika ahal baledi Del Olmoren-eta musuan. Egunkariaren kasuan. Majo lotsagarri luzatuko litzaieke sudurra; sudurra nabarmen luzatuko litzaiekeenez! Sudurra luzatu edo mihia lehortu edo... Uste baitut, uste, gezurrez ari direla; frogarik gabe dihardutela jukutria zital hutsean. Ai, horren guztiaren madrea non? Errezilgo zapatariarena gertatu ote zaie ba!? Egin eta egin, ari eta ari..., azkenean ofizioa ahaztu? Beharbada...  