Docutec Etorkizuneko janariaz Hasteko, haragia ez da haragi, itsasoan behartsuontzako arraina agortzen ari da, gure baratzeko leka, ilar eta piperrek usainik ez dute... Zein itxaropen ote dugu oparoaldi efimero honen ostean euskal herritar xumeak? EDORTA AGIRRE /  Hasteko, haragia ez da haragi ¿zortzi hilabeteko txekorrak sekulako ipurdi klenbuterolezkoak agertzen ditu¿, itsasoan behartsuontzako arraina agortzen ari da ¿bakailaorik ez dugu izango 15 urteren buruan, Kanadak adierazi berri duenez¿, gure baratzeko leka, ilar eta piperrek usainik ez dute ¿globalizatutako barietateen haziak bakarrik eros ditzakegulako¿... Zein itxaropen ote dugu oparoaldi efimero honen ostean euskal herritar xumeak? Geroaldia aurreikustea jarduera arriskutsua da, baina Lopez de Arriortua filosofoak adierazi bezala: "Ekoitz dezagun bezeroak agindutakoa, berak nahi duen bezala. Gero faktura kobratuko diogu". Alde horretatik, bederen, sormenak mugarik ez. Janaren zereginak Janaria ez da monolineala. Elikagaiek gorputza indartu, gure lana erraztu, abeltzain eta nekazariari enplegua sortu, erakunde ofizialen burokrazia korapilatu eta produktuez itotzen gaituzten saltoki handietako nagusi erraldoien boterea areagotzeko balio dute. Bestetik, gabeziagatik edo gehiegikeriengatik makina bat lagun tartetik kentzen dituzte, epidemiak zabaltzen, kulturak desagertzen, paisaia suntsitzen eta lan gehiago sortarazten dizkigute. Eta mendekotasuna iraunarazten eta asetasuna sorrarazten, gizakia baretzen edo haserretzen, gizakien arteko elkarreragina bideratzen dute. Fenomeno eta prozesu horiek biziki aldarazi gabe ere, gure eguneroko dieta arras aldatuko da bihar-etzi, bizirik eta osasuntsu mantentzeko behar ditugun osagaiak horiek berak izango diren arren. Baina elikagaien etorkizuna oso bestelakoa izango da, gure ustez. Parisko sukaldari hark foie-grasen viagra sartzen zuen modu berean, Milango sommelierrak zilarrezko erretiluan botilaren kortxoa eta kokaina jendetasunez uzten zuen dotoreziaz, geroan industria handiek eta gure arteko ostalariek bitaminak, analgesikoak eta psikotropikoak erantsiko dizkiote eguerdiko otorduari. Jardunaldia luzea da eta, aldarte egokia bilatu behar, espiritua suspertu behar, gogoa biziberritu behar. Afalostean, barealdia lortzeko, antzeko zerbait. Produkzioa ala distribuzioa? Arazoa ez da energiarik eza, kalitate gabezia baizik. Munduko gosea ez da elikagaien eskasiaren ondorio, okerreko banaketarena baizik. Zenbat janari fresko, bikain, ez ote da botatzen egunero saltoki handietako zakarrontzietara? Zenbat lehengai ez ote diren erretzen, merkatuak hala aginduta, prezioen beherapena geldiarazteko? Zenbat arrain ez ote da egunero harrapatzen eta, hamaika arrazoi eta aitzakia direla medio, berriro putzura itzultzen?... Elikadura ez dugu guk kontrolatzen, Sistemak baizik. Gogoeta egiteko elementuak a-      Etxekoandrerik ez dago: orain arte aurrekontua egin, janaria aukeratu, erosi, prestatu, mimatzen duen profesional hura desagertu da. Peoien (peoi aberatsen) eskuetan dago etxeko sukaldaritza. Beraz, peoi horiek aurretiaz prestaturiko jana erosiko dute, irizpide sendorik gabe, seguruenik. b-      Beraz, etxeko gastronomiarenak (kasik) egin duela esan dezakegu. Etxean ez da sukalderik izango, jantokiak mikrouhin labea eta antzeko aparatuak izango ditu, baina ez sutondoa, eltzeak, burruntzalia, etc. c-      Horren ordez segapotoa hartu eta agindua emango diogu sukaldari birtualari 14:35erako barbarinak presta ditzan. Eta hozkailuko sommelierrari Bordeleko ardo zuria 12ºC-tan eduki dezan. d-      Janaria aukeratzeko unean "ongizate luzea" izango dugu gogoan, hau da, jatean ez ezik, hurrengo etapan ere elikagai horrek eragin mesedegarria izan dezan guregan ¿zoriontasuna edo indar fisikoa eman, mina arindu, atsekabea ahantzaraz diezagun¿. Hau da, bizitzari ahalik eta zuku gehien ateratzeko moduko elikagaiak hautatuko ditugu. e-      Beraz, behar bezalako prestakuntza (teknologikoa eta nutrizionala, gutxienez) hartu beharko dugu elikagaiak kontsumitzeko, osasunean ez ezik bestelako  alorretan ere berebiziko eragina izango dutelako. f-        Gastronomia industrial berriak mundu zabaleko hainbat kulturatako janariak konbinatuko ditu, eta, espero bezala, bi joera agertuko dizkigu: langileentzakoa eta aberatsentzakoa (irina eta oilaskoa, batetik; kabiarra eta trufa, bestetik). g-      Gaitza sendatzea prebenitzea baino garestiagoa denez, Bilboko alkatearen aholkua beteko du etorkizuneko sukaldariak: abelgorria ez da elikagai izango, gantz gabeturiko okela zuria baizik (untxia, indioilarra, txerria). h-      Produkzioan, Euskal Herriko lehen sektorea (nekazaritza, arrantza, abeltzaintza) desagertu, bigarrena (kontserberak, hiltegiak) mantendu eta hirugarrenak (banatzaileak, ostatuak) egingo du aurrera. Beraz, kanpokoen mendean biziko gara. i-        Hala ere, tamaina txikian nekazariak, artzain gaztagileak, delicatessen  harrapatzen dituen arrantzaleak, gutiziak prestatzen dituen txarkuteroak eta arima alaitzeko gauza diren sukaldariek bizirik iraungo dute.