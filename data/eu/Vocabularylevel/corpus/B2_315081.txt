Docutec Asma haurretan (2) Kasuen kopurua bikoiztu egin da hogei urte honetan. Krisien intentsitateak eta maiztasunak adierazten dute asmaren larritasuna Haurraren asma hamalau urtez beherako gaztetxoetan gaitz kroniko ohikoenetako bat da. Aire-bideetako patologia horren ezaugarriak maiztasun gorabeheratsu batez errepikatzen diren episodioak dira: eztula, bronkioetako txistuak eta itoaldiak (betiere, bestelako gaitzen ondorio ez direnean). Haurren % 5etik 15era bitartean omen dira gaixotasun hori jasaten dutenak. Deigarriena, ordea, egunetik egunera izugarri ugaltzen ari izatea da, azken hogei urte hauetan kasuak bikoiztu egin direlarik. Haurtzaroan mutikoak sentikorragoak dira neskatilak baino (2:1eko proportzioan), baina nerabezaroa hurreratu ahala, sexu bateko eta besteko kopuruak parekatuz doaz. Ume asmatikoak, oro har, pubertaroan hobera egiten duen arren, nerabeen % 30-50ek berriro izango dituzte sintomak 20 urtetik aurrera ere. Kasurik larrienetan pazientea sarri ospitaleratzea ez da gaitz horren ondorio bakarra: eskolan absentismoa eta haurraren jardueraren moteltzea ere eragiten ditu. Aire-bideen buxadura Aire-bideak itxi edo buxatzearen ondorioz, airea biriketara ez iristean gertatzen da asma. Hiru sintoma mota ditu bereizgarri gaitz honek: bronkio-paretaren hantura kronikoa, bronkioen hiperaktibitatea eta, ondorioz, hoditxo horien estutzea eta aire-pasabidearen erabateko edo neurri bateko buxadura. Asmaren kausarik ezagunena berehalako hipersentikortasuneko erreakzio alergikoa da: organismoak kanpotartzat jotzen dituen proteinen presentzia atzematean, bronkio-paretetan erreakzioa sortzen da berehala, estutu eta buxatu egiten direlarik. Horren ondorioz, eztula, txistuak eta, tarteka, itoaldiak agertzen dira. Diagnostikoa Alergenoen —alergia sorraraz dezaketen substantzien— kopurua handia bada ere, ohikoenak hautsetako akaroak, polena, lizunak eta elikagai jakin batzuk dira. Haurraren asmaren diagnostikoa klinikoa da funtsean: sintometan eta historia eta miaketa klinikoetan oinarritua. Arnastean txistuka edo eztulka aritzea asmaren agerraldiak izan daitezke, batez ere ariketa fisikoan jardutean areagotu egiten badira eta birus bidezko infekzioetan okertu. Haurrak asma duela susmatzeko beste pista bat da alergeno jakin batzuen aurrean eztulka hastea edo urte-sasoien arabera krisiak aldatzea. Helduetan erraz egiten badira ere, haurrei nekez egin dakizkieke arnas proba funtzionalak: egun, dena den, datu fidagarriak ematen dizkigute aparatu modernoek. Asma diagnostikaturik, tratamendua antolatu beharra dago, koadro klinikoaren larritasunaren arabera finkatuko dena. Krisien intentsitatea eta maiztasuna dira, jakina denez, asmaren larritasunaren adierazle. Asma haurretan. Ikasbil 3331. Consumer aldizkaria, 2003/01/10