Docutec Justiziaz Emakumeen artean bada denbora luzean dabilen galdera bat, inork erantzuten ez duena; ozen eta aldarrika diharduena: Zer gertatzen zaie gizon batzuei? Harrituta nago. Justiziak neurgailu ezberdinak erabiltzen dituela nahikoa ezaguna da eta honen gainean ez dut esan ez denik gaineratuko. Zuzenbideaz ezer gutxi dakit eta ez dut Kristo aurreko filosofo txinarren aipu faltsurik orrialderatuko ezjakintasuna estaltzeko. Zigorrek, baina, txundituta naukate. Bilbon, emakume bat bortxatu zuen gizona epailearen aurrera pasatu eta atoan kaleratu zuten. Epailearen arrazoirik ez dakit. Bortxatzailearenak ez zaizkit inporta. Zein arrazoi sakon eta pisuzkoek utz lezakete bortxatzaile bat kalean? Ideiarik ere ez. Kutxazain bat erretzeagatik (adibide bat ipintzearren) urte mordoska eskatzen dituzte eta epailearen aurretik pasatu eta ondoren etxera joandako kasu gutxi egon dela esango nuke. Bilbo zaharra izutzen ari den nerabe banda batek ehun bat delitu-aurrekari ditu eta kalean dira. Egia da Bilbo Zaharrean jonkiak, pobreak, gameluak eta oro har jendilajea baino ez dela bizi, eta tira. Justiziarekin izan nuen hartuemon laburrean lezio bat ikasi nuen. Ikasi baino nire abokatu megakonpetenteak erakutsi zidan: gauza bat da gertatzen dena eta bestea erakus daitekeena. Zein babestua sentitu nintzen orduan... Bortxatzaile "ustezkoak" ere lezio ederra ikasi du: bortxatzeari lasai ekin diezaioke, salaketarik ezean aske geldituko baita. Hori bai, inoiz Euskal Herriaren izenean bortxaketarik egin duela esaten badu, orduan bai, orduan 237 urte zazpi hilabete eta ordu bi egokituko zaizkio ziegarik sakonenean. Nire alde arrazionalak begia begi truk-ek ez duela balio esaten dit; besteak, baina, irtenbide gutxi ikusten du. Hala ere bien arteko kontsentsua lortu dut, errudun sentiarazten ez nauena. Mendekutik baduela zerbait esango dit norbaitek. Bueno, niri bost. Nire inguruko emakumeen artean bada denbora luzean dabilen galdera bat, inork erantzuten ez duena; ozen eta aldarrika diharduena: Zer gertatzen zaie gizon batzuei? Azken berba (batzuei)beren- beregi sartutakoa da, orokortasuna bidezkoa ez delako sartu dut; ezagutzen ditudan gizon normalek ez dutelako merezi. Justizia kontua besterik ez.