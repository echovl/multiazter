Docutec Eztabaida nuklearra, berriro martxan Idatzian azaldutako datuek argi uzten dute energia nuklearra ezin dela izan etorkizuneko aukera, nahiz eta industria nuklearrak bere jarduna handitu nahi duen. (...) Eragiten duten kalte ekologikoaz gain, erregai fosilek badute beste eragozpen bat ere, hamarkada batzuen buruan agortu egingo dira. Egungo erritmoan kontsumitzen jarraitzen bada, 40-50 urtean bukatu egingo da petrolioa. Petrolioa agortzen hasi ahala, ekoizpena murriztu egingo da, salneurria garestitu; horrek ondorio larriak izango ditu ekonomian, batez ere petrolioa inportatzen duten herrialdeetan. (...) Petrolioa garestitzera doala eta, testuinguru honetan, zenbait ahots energia nuklearraren alde azaldu dira berriro. Txernobilgo istripuaren (1986, Ukrainia) ondoren apaldu egin ziren energia nuklearra bultzatzeko proposamenak, baina berriro entzun dira; eskuineko politikariak eta British Petrolium moduko enpresak energia nuklearra sustatu behar dela ari dira esaten 2000. urtetik. 2004ko udan, berriz, James Lovelock Gaia-ren egileak aldaketa klimatikoari aurre egiteko modu bakarra energia nuklearra sustatzea dela adierazi du.(...) Energia nuklearraren erabilerak arazo ugari dakartza, eta etorkizuneko alternatiba egokia ez izatea dakar horrek. Egun, dakartzan arazoentzako konponbiderik ez dago, eta energia iturri horren alde egiteak, arazo batzuk desagertu eta beste batzuk sortzea ekarriko luke. (...) Beste arazo handi bat hondakin erradiaktiboak dira; batez ere aktibitate handikoak, milaka urteetan luza daitekeen arriskua eragiten dute. Ikerketa ugari egin dira, batez ere 60ko hamarkadan, fisio kontrolatua nola lor daitekeen asmatzeko; baina oraindik ez da konponbiderik aurkitu. Industria nuklearrak substantzia horiek ondo gorde daitezkeela dio, eta merezi duela horretan saiatzea, onurak handiak direla eta. Aipaturiko argudioez gain, nabarmendu behar da energia nuklearra ez dela berriztagarria, eta erregai nuklearra ere, uranioa, agortu egingo dela; zenbait ikerketaren arabera, kontsumoak egungo erritmoan jarraitzen badu, ehun urtean Lurreko uranioa desagertu egingo da.Nuklearrek gaur munduan kontsumitzen den energiaren %6 eta elektrizitatearen %16 ekoizten dute. Energia nuklearrak benetan berotegi efektua gainditzen laguntzeko bere jarduna 5 edo 6 faktoretan handitu beharko luke, eta uranio erreserbak 20 urte murriztuko lirateke. Hondakinak, berriz, bost edo sei aldiz biderkatuko lirateke, eta istripu arriskua asko handituko litzateke. Datuok argi uzten dute energia nuklearra ezin dela izan etorkizuneko aukera. Hori bai, industria nuklearrak bere jarduna handitu nahi du; ezin da ahaztu zentral nuklear bat eraikitzeak inbertsio erraldoia eskatzen duela (3.000 milioi eurotik gora), eta, ondorioz, negozioa ere erraldoia dela.