Docutec Plastikozko hondakinez gainezka dago Ozeano Barea Geo aldizkari alemanean azaldu dutenez, plastiko hondakinez osatutako hiru milioi tonako geruza dago Ozeano Barean, Kaliforniako kostaldearen eta Hawai irlen artean. Erdialdeko Europaren azalera bertsua du plastikoz osatutako zikinguneak, eta ur eremu horretan bizi den plankton kantitatea baino sei aldiz handiagoa da bere bolumena. AEBetako Algalita Marine Research fundazioko aditu Charles Moorek dioenez, plankton kilo bakoitzeko sei kilo plastiko hondakin pilatzen dira. Gainera, plastikoz osatutako zaborra ur gainean egon ohi da, hau da, planktonak bizirauteko behar duen leku berean. Munduan urtero 125 milioi tona material plastiko ekoizten da, eta hori da, hain zuzen, zarama honen jatorria. Zabor mota hau desagerraraztea ez da batere erraza, izan ere, plastiko arruntak nekez deusezten dira. Hala, itsas oxidazioaren eta izpi ultramoreen eraginaren ondorioz plastikozko "ahatetxo" bat desagertzeko 500 bat urte behar dira. Hondakin pilo honek, kate trofikoaren oinarri den planktona kaltetzeaz gain, hainbat itsas hegazti arriskuan jartzen du, janaria delakoan plastikozko zatiak jaten baitituzte hegaztiek.