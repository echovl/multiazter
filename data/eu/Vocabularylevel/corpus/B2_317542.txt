Docutec Iparraldeko jente hanitxentzat, euskal akademiak zer itxüra ote du ? "Académie Française" famatüa bezalakoa zaio, nahiz ttipikiago: ohorezko batarzün ospetsü eta lorios bat. Bena ustekeria hori egiatik hürrün dago, eüskararen egoera ez beita hüllanik ere frantsesarena bezain hona. Gure hizkuntzak hil ala biziko güdüka eraman behar dü. Horren alde, Euskaltzaindiak lan hanitx egiten dü, eta parte hon bat militantzia legez. Iparraldean euskaltzaindiaren erabaki eta deliberoak ez dira hainbat ezagützen eüskaltzale süharren artean ere. Gaineala zonbaitek ez düe araurik nahi : bakoitxa bere gisa, ühalteko xerrien gisa ! Maleruski horien behar gorria badügü, gure hizkuntza bazter orotarat barreatzen ari beita, hein bat ontsa mintzatzen dügünen artean ere, hüts berriak burrustan hedatzen direlakoz "media" güzien arartez. Bestalde gogoan har dezagün eüskara ofizial dela Euskadiko Autonomia Erkidegoan eta Nafarroako zati batetan: beraz hanko erakunte güziak arau galtoz ari zaizgü tai gabe. Adibidez zientzian edo züzenbidean, gaüza bakoitxaren erraiteko hitz berezi bat behar da, eta hitz horrek denentzat ber zentzüa üken behar dü, bestela nahasgarri belizateke. Bena prefosta literatüran, askatasün eta libertate haboro badü izkiribaino edo idazleak. Iparraldean ere arau galtazalerik badügü, bereziki eskoletan: irakasleen galtoer ihardetsi behar dügü. Haatik "euskara garbia" ez da behinere Euskaltzaindiaren bidea izan. Hortaz ariko niz beste behin, merexi beitü.