Docutec Bestelako sendabideak: homeopatia, akupuntura, osteopatia... Homeopatia, akupuntura eta osteopatiaren oinarrizko ezaugarri batzuen berri ematen du honako erreportaje honek. ANA UNANUE / Gero eta jende gehiagok bilatzen du sendabidea medikuntza konbentzionaletik kanpo; batzuek ez dutelako hobekuntzarik lortu ohiko tratamenduarekin, eta beste askok ez dutelako horrenbeste botika hartu nahi. Horixe da sendabide alternatiboen ezaugarrietako bat: laguntza emanez gero gorputza bere kabuz sendatzeko gauza dela uste dute. Homeopatia, medikuntza beratza Botika tradizionalen ondotik, sendabide homeopatikoak dira munduan gehien erabiltzen direnak. Gaixoaren sintomak ez ezik, haren berezitasunak eta beste hamaika kontu ere jakin nahi izaten ditu homeopatak. Eta, jakina, gu ez gaude horretara ohituta. Ohiko medikuak sintomei bakarrik erreparatzen die normalean, eta bost minutuan egiten dizkigu diagnostikoa eta errezeta. Homeopatian sintoma berberak dituzten bi gaixori botika oso diferenteak eman ahal dizkie homeopatak. Gainera, botika homeopatikoak oso beratzak dira, substantzia begetal edo mineralen dosi infinitesimalak edukitzen dituztelako. Homeopatek emaitza hoberenak gaitz kronikoekin lortzen dituzte (alergia, asma, eta abar). Gurutze Irigoien medikuaren Iruñeko kontsultara umeak joaten dira, batez ere: "Guraso asko etsita etortzen dira, negu osoan umeei botika gogorrak, antibiotikoak-eta eman eta gero, ikusten dutelako ez dutela burua altxatzen. Defentsarik gabe geratzen direla ikusirik, sendabide leunagoak probatzera animatzen dira". Akupuntura: orratzak minaren kontra Munduko Osasun Erakundeak onartuta du akupuntura eraginkorra dela 40 bat gaixotasun sendatzeko edo arintzeko. Txinako medikuntzaren arabera, yin eta yang indar kosmiko osagarrien arteko orekan datza osasuna. Akupuntoreen kontsultara joaten diren gehienek, berriz, ez dute teoria hori ulertzen; minez ailegatzen dira, eta oinazea desagerraraztea edo, gutxienez, arintzea dute helburu. Hala azaldu digu J. M. Castro akupuntoreak: "Bezero gehienak adineko jendea dira, eta bizkarrezurreko arazoak (lunbarra, zerbikalak...) edo artrosia edo giharretako minak izaten dituzte. Jende gazteagoa bestelako arazoekin etortzen da: antsietatea, urduritasuna edo menpekotasunak (tabakoarena, adibidez)". Osteopatia: eskuak botiken ordez Gorputzari berezko mugimendua eta funtzionamendu ona berreskuratzen laguntzea da osteopataren zeregina. Eta nola lortzen du hori guztia osteopatak? "Horixe da azaltzen zailena", 'aitortu digu Diego Errozek. Eskuak dira osteopataren erreminta: eskuak gaixoaren gorputzaren gainean jarrita, osteopatak arazoaren jatorria bilatu eta, mugimendu leun batzuen bitartez, nahi duen erreakzioa lortzen du. Gorputzak, jakina, ez du berehala erreakzionatzen. Denbora utzi behar zaio; horregatik uzten dute bizpahiru asteko tartea saio batetik bestera. Osteopatian ez da botikarik erabiltzen, ezta indar fisikoa ere. Osteopatek burezurra eta errainaldea lantzen dute nagusiki. Osteopatarenera bizkarreko mina duen jendea joaten da batez ere, gutxik dakitelako beste gaitz asko senda ditzakeela: buruko minak, zorabioak, haurdunaldi garaiko eta erditzearen ondoko arazoak, urdaileko gaitzak, jaio berrien gaixotasunak...