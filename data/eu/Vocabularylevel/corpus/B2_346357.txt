Docutec 3 kontsultak 1. KONTSULTA Gaixoa: Bada, Mexikora noa oporretan eta jakin nahi nuke txertorik edo horrelakorik hartu beharko nukeen. Medikua: Mexikon non ibiltzeko asmoa duzu? Gaixoa: Hiriburuan egingo dugu astebete eta beste astebete bat Yucatango hondartzetan. Medikua: Orduan, txertorik ez duzu hartu beharrik. Baina, kontuz ibili behar duzu ura edatean edota fruta eta barazki freskoak jatean. Ura edatekotan ondo enbasatutakoa edan ezazu eta fruta eta barazki freskoak, berriz, bakar-bakarrik jan itzazu toki fidagarrietan, izan ere, Mexikon  hepatitisa endemikoa da, eta ura edozein iturritan edanez gero, arriskua egon daiteke gaitza harrapatzeko. 2. KONTSULTA Medikua: Tira! Bada gauza bat kezkatzekoa iruditzen zaidana: transaminasak altu samar dituzu. Uste dut hobe dugula beste analisi batzuk egitea. Izan ere, askotan C hepatitisak eragiten du transaminasak altu izatea. Gaixoa: Analisi arrunt batzuk egitera etorri... eta C hepatitisa, alajaina! Gaixotasun larria da, ezta? Medikua: Izan liteke, baina ez du zertan. Gainera, oraindik ez dakigu modu aktiboan kutsatuta zauden; ezta ere, gaitzak -baldin eta gaitz hori baduzu- zenbat egin duen aurrera. Buruko minik, sukarrik, nekerik, sabeleko minik izan al duzu aspaldi honetan? 3. KONTSULTA Medikua: Zer moduz zaude? Gaixoa: Ondo. Aspaldi desagertu ziren nire neke, azaleko kolore horixka eta gernu ilunak. Medikua: Analisiak ere onak dira. Erabat sendatuta zaude. Gainera, kontuan izan hepatitisa jasan duzuenok ez duzuela berriz gaitza harrapatzeko arriskurik, bizitza osorako immunizatuta zaudete-eta.