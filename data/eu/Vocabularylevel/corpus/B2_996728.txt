Aldizkari Digitala Liz Quintana: "Etxeko langileen kontratazioan legez kanpoko agentzia pribatu ugari daude" Espainiako Gobernuak etxeko langileen lan-baldintzak arautzen dituen lege berria jarri zuen indarrean 2012ko urtarrilaren 1ean. 1985. urteko dekretua aldatzea ekarri du lege berri honek. Langileen ikuspuntutik bada hobekuntzarik, baina, antza, oraindik ez dira berme guztiak ematen. Bizkaiko Etxeko Langileen Elkarteko (ATH-ELE) kide Liz Quintanarekin izan gara lege berriaren onura eta desabantailak ezagutu eta etxeko langileen egoeraz hizketan. Noiz eta nork sortu zuen Bizkaiko Etxeko Langileen Elkartea? 80ko hamarkadaren hasieran, Bizkaiko emakumeen asanbladaren baitan, etxeko langileen alde lan egiteko ideia piztu zen. Lanean hasi eta gerora, 1986an, elkartea eratu genuen. Elkarteak ez dauka bazkiderik eta kide guztiak boluntarioak gara. Lan-talde iraunkorra zazpi bat emakumek osatzen dugu eta mota askotako profilak ditugu: etxeko langileak izandakoak, abokatuak, prokuradoreak… Aholkularitza juridikoa ematen dugu Bilbon, Basaurin eta Barakaldon, eta urtero ehunka emakumeri ematen diegu zerbitzua. Aholkularitza-zerbitzu horri esker uneoro gertatzen ari denari buruzko ezagutza fidagarria daukagu. Zein pertsonaren alde lan egiten duzue eta zein dira zuen helburu nagusienak? Etxeko langileak dira, etxeko lanak edo zaintza-zerbitzuak ematen dituzten pertsonak; izan daitezke pertsona edadetuen, umeen edo dependentzia duten pertsonen zaintzaileak. Beti ere, lan horiek esparru pribatuan egiten badira. Gure helburu nagusiena da langile hauek dituzten lan-baldintza txarrak salatzea, eta baita herritarren sentsibilizazioa eta legeak aldatzen saiatzea ere. Eta, horretarako, kanpainak eta hitzaldiak abiarazteaz gain, erakunde publikoekin harremanak izaten ditugu. Horrez gain, interesa duen edozeinek kontsulta dezakeen www.ath-ele.com webgunearen ardura daukagu; eta Espainiako Estatu osoan gai honekin sentsibilizatuta dauden beste elkarte batzuekin elkarlanean ekintzak egiten ditugu. Une honetan gu gara Euskal Herrian gai hau lantzen dugun bakarrak, eta herrialde askotako jendeak jotzen du gugana. Etxeko langileez hitz egiten dugunean emakumeez ari gara? Bai. Etxeko langileen %95 edo gehiago emakumeak dira. Salbuespen dira pertsona nagusiak zaintzeko kontratatzen dituzten gizonezkoak. Zer iritzi daukazue 1985. urtetik 2012ko urtarrilera arte indarrean egon den legeari buruz? Hutsune asko zituen eta eskubide ugari ez zituen aintzat hartzen. Urteak pasa ditugu berau desagertu zedin borrokan, eta azkenean lortu dugu. Eta zer deritzozue lege berriari? Desabantaila asko ditu? Gauza askotan hobera egin du, baina oraindik gauza dezente falta dira. Lege berriak dauzkan desabantaila edo hutsune nagusiak dira langile hauek oraindik ez dutela langabezia-eskubiderik, eta langile etorkinek orain ezin dutela bere kabuz gizarte-segurantzan alta eman. Hortaz, orain derrigortuta daude hiru urte legez kanpo lanean aritzera. Ezinbestekoa da Atzerritarren Legea aldatzea.   Eta zein dira lege berriaren abantaila nagusiak? Lege zaharrarekin, gutxienez, astean 18 ordu lan egin beharra zegoen Gizarte Segurantzan kotizatu ahal izateko. Gaur egun, berriz, lehenengo lan-ordutik kotizatzen da. Izan ere, iraganean langileak bere burua autonomo egin behar zuen. 1985eko legeak baimentzen zuen kontratuak ahozkoak izatea, baina oraingoak idatziak izatea derrigortzen du. Hori oso onuragarria da langileentzat, lehen ezin zutelako egindako lana egiaztatu. Are gehiago, hemendik aurrera ezingo du astean 40 ordutik gora lan egin. Kontratuei dagokienez, lehendik langileak etxean dituenak urtebeteko epea du kontratu idatzia egiteko. Orain hasten direnei, berriz, berehala egin beharko die kontratua. Beste aldaketa garrantzitsu bat da lan-istripua aintzat hartzen dela eta istripu edo gaixotasun-egoeretan prestazioa dutela; istripuen kasuan lehen egunetik eta gaixotasunen kasuan laugarren egunetik aurrera. Lehen ez zegoen horrelakorik: 28 egun egon behar zuten bajan prestazioa jasotzen hasteko. Soldatei dagokienez, lege berriak derrigortzen du lanbide arteko gutxieneko soldata jasotzera; hau da, 642 euro hilean. Kontratu idatzia egiteak onurak ekarri ditu, ezta? Bai, aipatutakoez gain, kontratatzaile eta langilearen artean gaizkiulerturen bat badago, langileak agiri idatzia dauka, lehen ez zuena. Eta horrekin lotuta, kontratatzaileak langilea bota nahi badu, derrigortuta dago idatziz jakinarazten eta lan egindako urte bakoitzeko hamabi eguneko kalte-ordaina ematen (lehen zazpi egunekoa zen ordaina). Era berean, lanegun batetik bestera langileak 12 orduko atsedenaldia izan behar du. Lege berria ezarri izanak esan nahi du erakunde publikoek etxeko langileen egoera gainbegiratzen dutela? Ez. Hobekuntza batzuk ezarri badituzte ere, ez dira nahikoak. Eta, esaterako, lotsagarria da Lanbidek sektore honi dagokionez beste alde batera begiratzeko daukan joera. Gaur egun, etxeko langileen kontratazioan bitartekari diren agentzia pribatu ugari daude, guztiak legez kanpokoak. Etxeko langileen soldaten %50 beraiek hartzen dute, eta ez dituzte langileak Gizarte Segurantzan alta ematen. Halako agentzia asko salatu ditugu eta hainbat ixtea lortu dugu, baina oraindik egunkarietan iragarkiak jartzen dituzte, pentsa! Agentzia horiek salatzea arriskutsua izan daiteke… Bai, baina oso argi dugu ezin ditugula halako agentziak onartu. Behin baino gehiagotan gu geu edo gure hurbileko jendea agentzietara bidali izan dugu, langileak balira bezala espioitza egiteko. Bada ordua erakundeek agentzia horiek beha ditzaten.    