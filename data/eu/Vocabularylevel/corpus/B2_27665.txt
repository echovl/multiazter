Docutec "Urrezko aro baten amaiera" J. Alonso idazleari elkarrizketa. Pasarte batzuk aukeratu ditugu. Hauetan literatura, liburugintza eta euskal kultuari buruzko iritzia azaltzen du. Liburu berriaren prestaketan mundutik erdi erretiratuta bizi zenean harrapatu genuen Jon Alonso, baina tartetxo bat eskaini zigun. Bere liburuez. literaturaz eta euskal kulturaz hitz egiteko aprobetxatu genuen.   Agur Darwin liburuan esaten duzun moduan benetan literaturarako aro bat amaitu dela uste duzu? Beharbada urrezko aro baten amaiera da. Uste dut neurri batean literatura zeuzkan funtzioetako batzuk galtzen ari dela edo funtzio horiek betetzeko ez duela balio garai batean balio zuen bezala. Hori ari da gertatzen, editoreak etengabe ari dira esaten gero eta gutxiago irakurtzen dela, gero eta gutxiago saltzen dela eta horiek tipula malkoak dira, baina aldi berean horren atzetik errealitate bat dago. Zergatik gertatzen da hori? Ez gaur egungo jendea bereziki tonto edo alferra delako, baizik eta lehenago literaturak betetzen zituen funtzioak beste bide batzuek betetzen dituztelako: internet, telebista, zinea, komunikabideak eta abar. XIX. mendean liburua dena zen, besterik ez zegoelako, baina orain gizartea aldatu da zeharo eta horretan liburuak ez du horren paper handia betetzen. ... Ironia eta begirada kritikoa baliatu dituzu Euskal karman. Ez al dago umore gutxiegi euskal literaturan? Bai, seguru asko bai. Alde batetik, normala da nork bere buruaz irri egitea, oso ona eta osasungarria da, baina askoz ere zailagoa da hori egitea baldin badaukazu inguruan makina bat jende zu lurpean nahi zaituena, batere graziarik gabekoa. Egoera horretan irri egitea zailagoa da. Baina bai, normalean nahiko serio hartzen dugu denok gure burua, igual beharko litzatekeena baino serioago. ... Herri tristea garela uste duzu? Ez, ez dut uste. Baina idazleen artean eta gaur egungo baldintzetan hori gertatzen da, nik ez dut esaten kalean berdin denik, irri egiten ez dugunik. Esaten dudana da euskal literaturan normalean gehienok gure burua oso serio hartzen dugula. Nola ikusten duzu gaur egungo euskal kultura? Betidanik ezagutu dudan bezala. Tarteka horrelako purrustada, kritika edo esaldi potoloak agertzen dira, hondamendira goaz, ez goaz horren gaizki edo hau kaka bat da esaten dutenak. Orain dela hamazortzi urte argitaratu nuen nire lehen artikulua euskaraz eta esango nuke hamazortzi urte hauetan gauzak berdintsu daudela, orduan bagenekien gauzak gaizki zeudela eta orain hor segitzen dugu gure peleatxoarekin, baina besterik gabe.   Hortaz, ez aurrera ez atzera ari gara? Gauza batzuetan aurreratu da, beste batzuetan agian atzera tu da. Hartzen baldin baduzu orain dela 40 urte, lehen ikastola sortu baino lehenago, euskara nola zegoen Nafarroan, hor zegoenarekin eta orduko gizarte eta dinamikarekin garbi zegoen 40 urtetan bukatuko zela euskara Nafarroan. Orduan, 40 urteren ondoren hemen bagaude gauza ona da, alde horretatik pozik egoteko modukoa, orduko etorkizuna batere ez egotea zelako. Aldi berean, egon bagaude baina halamoduz, ahal den bezala. Ongi? Ez, momentuz behintzat segitzen dugu eta ikusiko dugu 40 urte barru segitzerik badaukagun, baina nik euskal kultura beti horrela ikusi dut. ... (moldatua)    