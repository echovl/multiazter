Docutec Musika negozioaren etorkizuna Interneten etorrerak musika mundua aldatuko omen du. Diskoetxeen eta musikarien jarduna egokitu beharra izango da. Egunkariko albiste honetan kongresu baten berri ematen dute; bertan gai honetan sakondu zen. JON ESKISABEL / Donostia Teknologia berrien eraginez musika kontsumoaren ohitura aldaketak ekarriko duenaz eztabaidatu dute hainbat adituk Washingtonen.   Musikaren industriak orain arte jarraitu duen eredua agortuta dago, zaharkituta geratu da Internetek eta teknologia berriek musikaren kontsumoan ekarri duten aldaketaren ondorioz, eta garai berrietara egokitzera derrigortuta dago bere burua lurperatu nahi ez badu. Panorama horretan, zer zeregin beteko dute diskoetxeek aurrerantzean? Musika kontsumitzeko ohiturak diskoen desagertzea ekarriko ote du? Ordaindu beharko da musika entzuteagatik? Musikariek bitartekaririk -diskoetxerik- beharko al dute euren lana zabaltzeko? Galdera horiek eta beste asko aztertu dituzte aste honetan Washintongen (Estatu Batuak), Future of Music Coalition erakundeak antolatutako jardunaldietan. Musika, teknologia, politika eta egile eskubideen alorretan diharduten adituek osatzen dute Future of Music Coalition. Erakundearen helburua da musika eta teknologi berrien arteko harreman gatazkatsuak planteatzen dituen erronkei aurre egiteko ikuspegi orotariko iritziak biltzea eta denen artean irtenbideak bilatzea. Georgetown Unibertsitatean egindako jardunaldiak oinarrizko galdera batetik abiatu ziren: Interneten aroan, nola lortuko dute ogia musikariek, ahal bada bestelako lanik egin gabe? Horretaz eztabaidatzeko gonbidatu zituzten musikariak, Interneteko enpresariak, egile eskubideen arloan diharduten abokatuak, sindikatuetako ordezkariak, AEBetako Kongresuko politikariak, diskoetxe multinazionalak eta independenteetako arduradunak eta teknologian adituak. Diskoen %10ean soilik lortzen da inbertsioa estaltzea Han hitz egindakotik garbi geratu zen joan den urtea nahasmen handikoa izan zela AEBetako musika industrian. Miles Copeland The Police taldeko kide ohia eta Ark 21 Records diskoetxeko jabeak horrela laburbildu zuen: «Gure negozioa berriro planteatu beharra dago, eta beharbada etorkizunean ez da disko negoziorik izango». Soundscan enpresak emandako datuen arabera, azken hamar urteetan, lehen aldiz 200lean, diskoen salmentak behera egin zuen aurreko urtekoekin alderatuta, %2,8 hain zuzen ere. Diskoetxeetako arduradunen arteko mahai inguruak hainbat datu esanguratsu azaleratu zituen. Promozio eta marketing gastuen handitasuna dela medio, diskoetxe handi batek gutxienez milioi erdi ale saldu behar ditu gastuak parekatzeko, eta diskoen % 10ean soilik lortzen da egindako inbertsioa estaltzea. Disko dendetan produktu bat leku nabarmenean jartzeak 250.000 dolarretik gora balio du AEBetan, eta single bat irratietako top zerrendetan sartzeko milioiak ordaindu behar dira. Alde horretatik, irrati batzuek xantaia egiten dutela eta musikariei kontratu ilegalak sinarazteko joera zabalduta dagoela salatu zuen John Conyers Jr. politikari demokratak. Bestetik, musikaren negozioa bost multinazionalen eskuetan egoteak «gero eta zailago bihurtzen du negozioan sartzea eta aurrera egitea», Conyersen esanetan. Monopolioari aurre egiteko giltza Interneten aurkitu dute musikariek eta entzuleek. Napster izan zen musika artxiboak modu erraz eta azkarrean eta ordaindu gabe jaistea eskaintzen lehena, baina gero beste hainbat enpresa sortu dira: Kazaa, Audiogalaxy, Grokster... Denen artean diskoaren industrian iraultza ekar dezakeen mugimendu itxuraz itzulezina osatu dute. «Internetek esaten digu orain arteko negozio estrategiak ez duela jada funtzionatzen, zaharkitua geratu dela», adierazi zuen Conyersek. Etorkizunari buruzko hainbat hipotesi Epe ertainera diskoa euskarri gisa desagertzeko arriskuan dela ohartu zuten jardunaldietan, eta etorkizunari buruzko zenbait aurreikuspen bota ere. Hauek nagusiak grabatzen den musika oro Internet bidez jaso ahal izango da abiadura azkarreko irrati loturaren bidez; inork ez du musika entzuteagatik ordaindu nahi izango, eta zuzeneko emanaldi eta merchandising salmentetatik aterako dute musikariek bizitzeko dirua; musikariak berak bilatu beharko ditu entzuleak munduan zehar, bitartekaririk gabe; diskoetxeak promozio lana egitera mugatuko dira. Industriaren barruan independentziari eusten dioten ordezkarien iritziak ere entzun dira Washingtonen, tartean Ian Mac Kaye Fugazi taldeko kide eta Dischord diskoetxeko buruarena. Haren esperientziaren arabera, gogor lan eginez eta taldeekin kontraturik ez sinatzeko politikan oinarriturik, posible da musikaren negozioan aurrera egitea eta langileen egonkortasuna bermatzea.  