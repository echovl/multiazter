Docutec Klima-aldaketa. Zer gertatzen ari da urtaroekin? Udaberriaren etorreraren iragarpena odisea txiki bat bihurtzen ari da, baita adituentzat ere. Hamarkada batzuez geroztik, udaberria behar baino aste batzuk lehenago iristen da, klima epelarekin, eta ia euri eta haizerik gabe. Otsailaren 2ero Punxsutawney-eko biztanleek (Pennsylvania, Ameriketako Estatu Batuak) bere gordelekutik marmota baten irteera itxaroten dute egunsentian. Marmotak bere itzala proiektatzen badu, udaberriak sei aste inguru beharko omen du iristeko. Haren itzalik ikusten ez bada, udaberria gertu dago. Ez da munduan epe luzerako eguraldi klimatikoaren iragarpena egiteko erritu bakarra. Tenporak, hilegunak eta abar, guztiak saiatzen dira udaberriaren etorrera eta naturaren berpizkundea iragartzen. Baina egia da iragarpen gehienek, asmatu baino gehiago, huts egiten dutela. National Geographic aldizkariaren arabera, marmotak neguaren amaiera %28 bider baino ez du zuzen iragarri 60 urtetan zehar. Mundu mailako klima aldaketa nagusitzen ari den garai honetan, udaberriaren etorreraren iragarpena odisea txiki bat bihurtzen ari da, baita zientzialari eta atmosfera eta meteoroetan adituentzat ere. Eta hain zuzen ere, urtez urte klima aldaketa beldurgarriak eragindako efektuak neurtzea gero eta zailagoa da, zaharkituak geratu direlako adituek orain arte erabili izan dituzten iturriak, esate baterako, atmosferaren presio eta hezetasun adierazleak, haizearen baldintza, itsasoko meteorologia buletinak edo erradiazio ultramoreak... Luzeago, beroago eta lehorragoa Udaberri klasiko batek, berez, martxoaren 21ean udaberriko ekinozioarekin hasi beharko luke eta ekainaren 21ean amaitu udako solstizioarekin. Bere ezaugarriak ondorengo hauek izan beharko lukete: berde kolorea, hazien, zuhaitzen, loreen eta abarren ernetzea. Urtaro honen klima euriarekin, hezetasunarekin, eguzkiarekin eta tenperatura epelekin lotzen da eta, batez ere, haizearekin. Hala ere, hamarkada batzuez geroztik, udaberria behar baino aste batzuk lehenago iristen da, klima epelarekin, eta ia euri eta haizerik gabe. Aldaketa honen arrazoiak negutegi efektuarekin erlazionatzen dira. Fenomeno honengatik planetaren beroketa ematen da. Horixe da egungo udaberriek diluitzeko duten joerarako arrazoi nagusia eta baita gainerako urtaroen baldintzak aldatu izanarena ere. Udaberriari klima aldaketak nola eragiten dio NBE-erako Klimaren Aldaketarako Gobernu arteko Panelak (IPCC) ez du udaberria lehenago iristea ezarri. Espainian ikerketa ezberdinek baieztatzen dute zuhaitz kaduzifolioen hostoak orain dela 50 urte baino 20 egun lehenago ernetzen direla, intsektuen agerpena 11 egun inguru aurreratu dela edo 50eko hamarkadan apirila hasieran izaten ziren tenperaturak gaur egun martxo hasieran izan ohi ditugula. Aldaketa horiek bitxikeriak izango lirateke, baldin eta fenomeno biologikoak, ekologikoak, nekazaritzakoak, sozio ekonomikoak eta baita sanitarioak ere aldatuko ez balituzte. Esate baterako, 1999 urteaz geroztik ia udaberri guztien amaieran izan ohi diren bero bolada guztiek landaketetan arazoak eragiten dituzte; izan ere, uztak behar baino lehenago heltzen dira, landareen haziera gelditzen dute eta lur landuen errendimendua murrizten. Elur eta izotz geruzen murrizketa handiak kontinente eta ozeanoen puntu ezberdinetan, antza denez, Lurraren etengabeko berotzearen eragin argia dira baita ere. Lurra planetak azken 100 urtetan bere tenperatura globala 0,3ºC-0,6ºC igotzen ikusi du. Lurraren beroketan eragiten duten arrazoiak Klima aldaketaz gain, ozono geruzaren gutxitzea, energia baliabideen erabilera eta biodibertsitatea bezalako gaiak ere kontuan hartzen dituen "Aldaketa globala" ikertzen duten zientzialari eta adituek, antza denez, bi faktore giltzarritan laburbiltzen dute Lurraren beroketa. a) Erregai fosilen kontsumoa: energia baliabideen erreketak negutegi efektua eragiten duen gasen emisio masiboa sortzen du. Ikatz naturalak, esate baterako, gas naturalak baino CO2 kantitate gehiago emititzen du. b) Munduko populazioaren hazkundea eta aberastasunaren areagotzea: etengabe hazten ari den populazioaren kontsumo jarraibideak eta herrialde batzuetako egitura ekonomikoen aldaketek -zenbat eta aberatsago orduan eta gehiago kontsumitzen da- negutegi efektua eragiten duten gas emisio ikaragarriak eragiten dituzte.