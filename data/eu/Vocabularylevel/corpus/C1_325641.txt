Docutec Outlet-ak: Urte osoan zehar merkealdian dauden saltokiak Mota honetako dendetan askorentzat eskuraezinak ohi diren objektuak aurki daitezke prezio baxuagoetan. Sistema berri honek stockean gelditutako produktuei irtenbidea ematea ahalbidetzen du, bezeroentzat zein enpresarientzat onuragarria izanik. Etxeko apaingarrietatik hasi eta arropetara bitartean, merkealditik kanpo prezio baxuagoetan erostea posible da. Izan ere, Amerikako Estatu Batuetatik inportatutako sistema berritzaile honek stockean gelditutako objektuak merkeago eskuratzeko aukera ematen du. Gauzak horrela, gero eta gehiago dira garaiz kanpoko produktuak prezio erdian saltzen dituzten dendetara hurbiltzen direnak. Bien bitartean, ekoizleek soberakinei irtenbidea emateko modu errentagarria aurkitu dute. Luxuaren demokratizazioa Madrilen eta Bartzelonan ireki ziren lehenengo outlet-ak 90eko hamarkadan eta geroztik ikaragarri ugaritu dira. Gehienak ehungintzan oinarrituta, hiriburuetatik kanpo kokatzen diren merkatal gune erraldoi bilakatu dira. Modaren iragankortasuna dela eta, soberakin kopuru handiari aurre egiteko sistema eraginkorra zein errentagarria da. Ekoizleei zuzenean erositako markako arropa aurki daiteke saltoki horietan, %30 eta %80 bitarteko beherapenarekin. Kalitatezko jantziak ohi baino prezio merkeagoan eskuratzeko bidea ireki duen heinean, orain arte bezero gehienentzat garestiegia zen modako arropa demokratizatzea suposatu du askorentzat. Dena den, mota honetako saltegietara hurbiltzen diren bezeroak mota askotakoak dira: prezio merkeagoak eskaintzeak ez baitu esan nahi erosleen maila ekonomikoa baxua denik. Are gehiago, erostetxe hauetako batzuk maila ekonomiko altua duten bezeroei zuzenduta daude. Horren eredu da Main Outlet izeneko frankizia, kalitatearen eta prezioaren arteko oreka bilatzen duten maila altuko kontsumitzaileei zuzendutako produktuak saltzen dituena. Bestalde, markaren izena orbandu gabe biltegietan gelditu den arropa saltzeko metodo egokia da ekoizleentzat. Hori kontuan izanik, asko dira joera honi jarraitzen diotenak, besteak beste, Dolce & Gabbana, Vogue edota Gucci. Zenbait kasutan, gainera, kalitateko stocka aurkitzeko zailtasunak direla eta, dendarentzat espresuki ekoizten dituzte produktuak. Hain zuzen ere, horixe da Main Outlet katearen kasua, izen bera duen markako produktuak saltzen dituena. Kalitatearen bermea Leticia Gameza Fashion Outlet dendako arduraduna da, Donostiako outlet aitzindaria. 2006ko irailean zabaldu zituen ateak Belartza poligonoan eta bertan, %40 eta %60 bitarteko beherapena duen marka anitzeko arropa dago salgai. Hiriburutik kanpo kokatzearen arrazoiaren inguruan, batik bat ekonomikoa dela baieztatu du dendako arduradunak. "Gainerako dendek baino etekin gutxiago ateratzen dugunez, ezingo genuke hiriaren erdigunean kokatutako lokala ordaindu. Horrez gain, denboraldiko markako arropa salduko banu, ez nuke nahi ondoan outlet bat jartzea", aitortzen du. Aurtengo lehenengo merkealdia martxan hasia denean, beherapenak ohiko dendetan baino txikiagoak direla adierazi du. "%10 eta %20 bitarteko beherapena jarri dugu gure jantzien prezioa, jada, jaitsita dago eta". Bezeroei dagokienez, Gamezaren esanetan, maila guztietako erosleak sartzen dira dendara. "Markako arropa gustuko duten mota askotako bezeroak ditugu. Goi mailako saltokietan erosteko ahalmenik ez dutenetatik hasita, maila ekonomiko altuko bezeroetara iritsita". Gamezak argi utzi nahi du, outlet dendetan saltzen diren produktu guztiak kalitatezkoak direla, hots, akatsik ez dutela bermatzen diote bezeroari. Izan ere, saltoki hauek ez dute zerikusirik akastun produktuak saltzen dituztenekin. "Garaiz kanpoko arropa saltzen dugu; ez, ordea, akatsik duena. Gainera, saltzen ditugun marka ezberdinen benetakotasuna bermatzen dugu", dio arduradunak. Halere, badira akatsak dituzten produktuak saltzen dituztenak eta kasu horretan ezinbestekoa da modu argian adierazita egotea, bezeroak ezustekorik har ez dezan. Kontuz imitazioekin Gamezaren aburuz, "ez dira gutxi kontsumitzaileak erakartzeko kontzeptu honetaz baliatzen diren iruzurgileak". Izan ere, arduradunak dioenez, azkenaldian asko dira izen horren pean sortu diren negozioak. Ildo horretatik, imitazioak saltzen dituztenekin kontu izan behar dela ohartarazten du. "Denda batean M neurriko Lacoste bat topatu nuen. Zalantzarik gabe hura imitazio bat zen, marka horretako kamiseten neurria zenbakiz adierazita baitago". Hori dela eta, iruzurgileek erosleei zein dendariei min egiten dietela baieztatzen du Gamezak: "Jarduera horiek gure izena laidotu egiten dute, kontsumitzaileen konfiantza eza areagotu egiten dutelako". Establezimendua ireki zutenetik sei hilabete igaro direnean, arduraduna pozik dago emaitzekin. "Jende asko hurbildu da; asko kuriositateak jota. Orain, bezeroen fideltasuna mantentzeko zenbait teknika garatzen ari gara. Horretarako, opariak eta promozio bereziak burutzen ditugu tarteka".