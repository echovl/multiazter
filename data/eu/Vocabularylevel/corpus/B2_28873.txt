Docutec Plasta-gizona Plasta—gizona edo plastandrea. Bakean uzten ez zaituena; hizketaldi osoa zure ukondoan kolpetxoak emanez egiten duena; bere ahoa zure belarrira gehiegi arrimatzen duena... ANJEL LERTXUNDI  «Zer da ba plasta—gizona!», entzun nion Zarauzko Euskal Jaietan neska gazte bati. Neskaren ondoan, atzetik, aurretik, mutil bat, bertsoak—edo kantatzen; plaza—gizonarena egiten; bertso—edo auskalo zer hartako silaba bakoitza alkohol—zipriztinekin bustita jaurtitzen. Plasta—gizona edo plastandrea. Bakean uzten ez zaituena; hizketaldi osoa zure ukondoan kolpetxoak emanez egiten duena; bere ahoa zure belarrira gehiegi arrimatzen duena; lorontzi bat baino arreta gehiagoz (t)ureztatzen zaituen gogaikarria; zurrutarekin hazi eta puztu egiten den ñaño nekagarria; asteburu—gauetan ugaritu egiten den espezie astunkoa. Plasta—gizona, plastandrea. Euskara jasoaren ibilera nekosoak sortzen eta berritzen ez duen kaleko jardun bizi hori, hiztegi astunek ispilatu ezin duten dinamismo arin hori, Xuxen—ek beti gorriz markatzen didan bidezidor xuxen hori.