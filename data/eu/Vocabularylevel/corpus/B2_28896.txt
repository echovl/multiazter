Docutec Amina Lawal Datorren 25ean erabakiko dute Nigerian zer egin Amina Lawal—ekin: edo errudun seinalatu eta, leporaino lurpean sartu ondoren, harrika garbituko dute; edo errugabe ametitu eta, libre utzi. JESUS MARI MENDIZABAL/ Aurki, datorren astean, Mesedetako Amaren biharamunean, hilak 25 egingo dituenean (hura ordu eta hura muga), erabakiko dute Nigeriako errepublikan, Katsina hirian, zer bedeinkazio egin Amina Lawal andrearekin: edo errudun seinalatu eta, leporaino lurpean sartu ondoren, harrika garbituko dute; edo errugabe ametitu eta, ustez libre, bere alabatxoaren ondora joaten utziko diote. Bihotzondoko latzez, nolanahietan. Bien bitartean (atera kontuak), noiz nola hilko dago ama errukarria, beltzentzat ere herioak begiak larri ditu eta. Ez dago, gainera, bakarrik. Trantze berean dituzu beste hiru (andre, jakina) ere: Yunusa Rafin, Ahmadu Ibrahim eta Fatima Usman. Eta hau guzti hau, shari'a legea medio, etxetik kanpo behin edo beste larrua jotzeagatik. Ederra saria. Ai, baletoz lege horrekin zurion errepublikara! Errukinak lirateke (zinateke, ...) hamaikatxo. Edozein moduz ere, kultura guztiak omen dira errespetatzekoak, baina hori ez da gizabidea. Inorako. Inola ere. Fede itsuaren aginte indarrak arrazoiaren gainetik dabiltzanean, horra zertaraino iristen diren. «Bien bitartean» esana dut hor gorago, eta «bien bitartean» diot atzera berriro. Bien bitartean, horiek guztiak jakinik, harriak ere negar egingo lukeenean, gu nagi—epelik biziko gara, alajainetan. Amnistia Internazionalekoek, ordea, eskerrik!, ez dute erraz etsia hartzen, temoso halakoek, eta laguntza eske daude interneten (www.amnistiapornigeria.org): hor zure izena eman eta kito. Nik emana dut. Aspaldi ez dela, hala salbatu zen krudelki harrikatua izatetik Safiya. Oroitzen? Orain Aminarekin tematu dira. Dagoeneko bagara hamar milioi izenak emanak. Haltzak ez du bihotzik.