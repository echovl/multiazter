Docutec Gidabaimena euskaraz Euskarak egunero gainditzen ditu mugak, gizarteko esparru guztietara hedatuz eta iraupen luzeko lasterkarien erara, traba guztiak gaindituz. Helburuak finkatu eta bidea egin. Debagoieneko Mankomunitateko euskara arduradunek ondo baino hobeto dakite hori. Aspaldian ekin zioten euskararen normalizazioaren bideari. Lehenengo, haurrentzat euskarazko musika editatu eta argitaratu zuten; ondoren, Kantu eta jolasak materiala sortu zuten haur eta nerabeentzat; 2006. urtean, Zorionak, ama izango zara proiektu arrakastatsua (haurdunentzako liburua eta ikus-entzunezkoa) iritsi zen, Euskal Herri osora zabalduz; eta orain, gidabaimena lortzeko euskarazko eskuliburua, test gidatuak, azterketetako testak, kartelak eta multimedia materiala argitaratu dute. Igaro dira urte batzuk 2005ean Debagoieneko Mankomunitateko euskara teknikariek proiektua abiatu zutenetik. Bailarako teknikariek elkarrekin egiten dute lan, eta proiektu honetan lau teknikarik esku hartu dute. Horien artean Amaia Axpe, Mankomunitateko euskara teknikaria eta Aintzane Lasa, Arrasateko Udaleko euskara teknikaria aritu dira. Bidea luzea eta korapilatsua izan da Mankomunitateko eta ibarreko udaletako euskara teknikarientzat. "Herrietako autoeskolekin aspaldi jarri ginen harremanetan. Euskararen normalizaziorako zenbait hitzarmen sinatu genituen, batez ere errotulazioak, fakturak, zigiluak eta gainerakoak euskaratzeko, baina konturatu ginen gidabaimena ateratzen laguntzeko euskarazko materialik ez zegoela". Gabeziaz jabetuta, Igorreko Arratia autoeskolako Unai Zuluagarekin jarri ziren harremanetan. "Unai Zuluagak hamabi urte zeramatzan gidabaimena ateratzeko eskolak euskaraz eskaintzen eta material asko zeukan aurreratuta". Hain justu ere, aurkeztu berri den lanaren oinarrian Unaik egindako lana dago. Gainera, beste bidelagun batzuk ere izan dituzte ibarreko euskara teknikariek, "AEOL enpresa valentziarrarekin harremanetan jarri ginen eta gure lanak beste dimentsio bat hartu zuen, paperezko eskaintzari multimedia materiala gaineratzeko aukera eskaini baitzigun", gogorarazi du Amaia Axpek.   AEOL enpresa, autoeskolen arloan diharduen argitaletxe bat da, sektoreko beste enpresa askorekin lehian gidabaimenak ateratzen laguntzeko askotariko produktu eta edukiak sortzen dituena. "argitaletxe gaztea da autoeskolen arloan eta hasieratik apustu sendoa egin zuen proiektuaren alde. Gainera, inplikazio handia erakutsi du eta orain produktua hedatzeko bideak jarri ditu". Debagoieneko euskara arduradunak oso gustura daude Valentziako enpresarekin egindako elkarlanarekin. Multimedia materiala Materialaren oinarria ikaslearen teoria-liburua da, baina multimedia formatuan ere argitaratu dira edukiak. "Sarean irudi eta soinu bidezko ariketak daude. Teknologia berriei esker, ikasleek eta autoeskoletako irakasleek erreminta txukunagoak izango dituzte eskura". Amaia Axpek aipatu digunez, gidatzeko baimena atera nahi duen edozein gaztek, gaztelaniaz dagoen material berbera aurkituko du euskaraz ere. "Gure helburua da euskaraz gidabaimena ateratzeko eskaria handitzea eta autoeskolak lan horretan inplikatzea". Kontua da aspalditik dagoela auto-gidabaimena lortzeko eskolak euskaraz jasotzeko aukera, baina jendeak ez dakiela. Egitasmo honen bidez, aukera hori bultzatu nahi dute Debagoieneko Mankomunitateko ordezkariek.  "Gaur egun, aztertzaile euskaldun bakarra dago Gipuzkoan eta hori arazo bihur daiteke trafiko departamenduarentzat. Izan ere, azterketa euskaraz egiteko eskaerak gora eginez gero, aztertzaile euskaldun gehiago jarri beharko lituzke. Hori da gure helburua" aipatu digute behin eta berriro Amaiak eta Aintzanek. "Gure gazteak euskaraz bizi dira eta naturalena da horrelako materiala euskaraz edukitzea. Traba bat gainditu eta gazte horiei guztiei aukera berri bat zabalduko diegu".  Banaketa Debagoienetik abiatuta Sortu berri den materiala Debagoienean banatuko da lehenengo, baina Urola Kosta, Bermeo, Bera eta beste zenbait eskualde eta herrik ere interesa erakutsi dute dagoeneko, "Badakigu, gainera, AEOL enpresako komertziala autoeskolaz autoeskola ari dela materialaren berri ematen". Guztira bost mila ale argitaratuko dira lehenengo edizio honetan, eta orain arteko eskaerak aurreikuspen guztiak gainditu ditu. "Izan ere, oso lan txukuna egin da eta produktuak zenbait kolaborazio garrantzitsu izan ditu", besteak beste, Luis Montoro, Bide Segurtasuneko katedratikoaren aholkularitza.   Etorkizunean arlo honetan lanean segitzeko asmoa dute, "Harreman irekia dugu AEOL enpresarekin eta elkarlanean segituko dugu. 'B' gidabaimena ateratzeko euskarazko materiala eskaintzeaz gainera, kamioi gidabaimena eta gainerakoak ateratzeko behar dena ere egingo baita". 