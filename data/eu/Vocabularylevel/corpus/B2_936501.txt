Aldizkari Digitala Bazterrekoen irudiak San Telmo museoan San Telmo museoan Bazterrekoen irudiak izeneko erakusketaren berri ematen duen artikulua. “Zigortuak gaude baina ez hilak; behartsuak gara, baina beste batzuk aberasten ditugu; ezertxo ere ez bagenu bezala, guztiaren jabe garelarik”. Paulok korintoarrei Erakusketa XVI. mendetik XVIII. mende erdira bitarteko 34 artelanek osatzen dute. Pintura eta eskultura gehienak Valladolideko Museo Nacional de Escultura-tik ekarri dituzte Donostiara, baina beste batzuk San Telmo museokoak bertakoak dira. Gai guztiak ikuspegi erlijiosotik jorratu dira. Erakusketak gizarte-bazterketa ezberdinen isla izan nahi du. Erakusketa lau ataletan dago banatua: Moldakaitzak munduarentzat, Kainen arrastoa, Fuga Mundi eta Emakumeen bizitzak. 1.- Moldakaitzak munduarentzat eta Kainen arrastoa Artearen historian, baztertutako jendearen irudi gutxi ezagutzen dira. Artista gehienek boteretsuen erretratuak edo beraien jauregietako egongela dotoreak margotu zituzten. XVI, XVII eta XVIII. mendeetako Espainiako artistek mezenasgoaren babesean lan egin zuten, batez ere, printze eta gorteko jaunen zerbitzuan. Horiek bakarrik zituzten baliabideak artistak mantentzeko. Elizak ere eragin handia izan zuen artearen munduan. Bertutearen eta santutasunaren eredutzat hartutako bazterrekoen irudiak eta martirienak, besteak beste, elizako hormetan erakutsi ohi ziren.   San Onofre, XVI. mendekoa. Urrezko Mendea deituriko garaia kulturalki oso aberatsa izan zen Espainian, baina sozial eta politikoki, oso latza. Bazterreko pertsona batzuek ez zuten inolako historiarik eta horien irudia ez zen erakargarria gertatzen artistentzat. Prostitutek eta legenardunek, adibidez, sustrairik gabeko pertsonak izatean, ia ez zuten baimenik ezta kaleetan ibiltzeko ere. 2.- Fuga Mundi eta Emakumeen bizitzak Erromako lehen kristauak, pertsegituak izatean, lurpeko zuloetan ezkutatu beharrean gertatu ziren, eta horrek kristautasuna mugimendu iraultzaile bihurtu zuen. Zenbaitzuek kristau ikasbidearen alde bizia eman zuten eta martiri bihurtu, eta beste batzuk, berriz, ermitauak esate baterako, haitzuloetan bizi izan ziren bakardadean. Moja eta fraide batzuk, mundutar girotik urrundu nahirik, komentuetan sartu ziren. Jainkoarekin komunikatzeko hango isiltasuna behar zuten. Ama Birjina. Bustoa Gizarte-bazterketaren beste eredu bat emakumeena izan zen. Elizaren egituren barruan, gizonezkoek eta emakumezkoek ez zituzten eskubide berberak. Emakumezkoak baztertuta zeuden Elizako kargu nagusienetatik. Imajinario erlijiosoan emetasuna bekatuaren sinboloa zen. San Telmoko erakusketa maiatzaren 27ra arte egongo da ikusgai. Informazio gehiago, helbide honetan.  