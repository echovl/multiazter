Docutec Mestizaia: 54. Donostiako Nazioarteko Zinemaldia Hasieratik utzi nahi dut argi eta garbi: "ez zoazte aurtengo Festibalari buruzko iritzi objektiboa irakurtzera". Ez naiz Festibaleko hainbat ataletan gertatutakoaz, hainbat epaimahaik hartutako erabakiez idazten hasiko. Nire Festibalaz jardungo dut, nik neuk nola ikusi dudan, eta nire antzera egunero nola ibili diren beste milaka ikusle, zineaz zerbait dakitenen eskarmentuarekin. Aurtengo Festibalak gai bat izan du ardatz: emigrazioa edo atzerriratzea. Gai honen harira garai bateko pelikula ederrak eman dituzte, baina berriak ere bai oso estimagarriak. Azken hauen arteko batzuk aipatzekotan: "Ghosts", "Isiltasun Kalea", "Nomadak TX" edo "Agian". Egungo gizartearen ezaugarrietako bat da kultura-uztartzea, eta antzeko zerbait gertatzen da hizkuntzekin, eta arrazekin ere, uztartzeari dagokionez. Horrek guztiak bere isla izan du aurtengo Festibalean. Egungo hiriak zer izango diren ulertzeko, nolako etorkizuna duten sumatzeko, atzera egingo ez duen egoera bati erreparatu behar zaio. Egoera horrek baditu tradizioak ezarritako baloreak, baina baita ere baditu beste batzuk, inguruko kulturen ekarpen direnak. Zenbaitetan ez da erraza balore batzuk eta besteak elkarrekin "jostea", korapilotsua ere bada, baina joste-lan hori ezinbesteko baldintza da etorkizun aberasgarriagoa eta gizakoiagoa egin nahi badugu. Horiek horrela, hauek dira nire ustez 54. edizio honetan aipatu behar diren pelikulak. Sail ofizialean "Ghosts" (Mamuak) nabarmenduko nuke. Zuzendaria Nick Broomfield (Britainia Handia) dokumental-egilea da, Michael Winterbothom-en lankidea izana maiz. Gertaera latz baten kronika da filma, benetan gertatua 2004an. Ingalaterrako itsasertzera ilegalki zetozen 23 etorkin ito egin ziren hango padura batetan. Hildakoak txinatarrak ziren. Pelikulako hainbat antzezle ere atzerrian ilegalki bizi izandakoak direnez egiazkotasun handia ematen diote filmari. Bai: Oso hunkibera da "Ghosts", eta salaketa, salaketa gogorra. Eta salatzen duena etorkin horien bizi-baldintza penagarriak. Oso bestelakoa da estilo eta edukiz "Forever" dokumentala, hau ere Sail ofizialean lehiatu dena. Heriotzari eta bizitzari buruzko gogoeta da, eta horretarako Parisko "Père Lachaise" hilerrira doazenak bihurtzen ditu protagonista Heddy Honigmann zuzendariak. Zer ekarpen egin digute hildakoek, eta bizirik segitzen dutenek? Horra galdera. Sormen handiko lana, maitasunez egina, umiltasunez, iradokitzailea guztiz eta aurkikuntza harrigarriak bistaratzen dizkiguna. Beste behin argi geratu da dokumentalaren begiratuak zenbaterainoko indarra duen. Sail ofizialean segitzen dugu. "Hana" (Lorea). Filma japoniar honen zuzendaria Hirokazu Koreeda da. Pelikula honek darabilen gaia kontuan harturik, eta darabilen garaia aintzat harturik, badirudi ez duela zerikusirik dokumentalaren begiradarekin; baina badu. Samurai gerlariak dira protagonista. Baina samurai hauek bake-giroan bizi direnez ez dute lanik, eta behartsuak dira horrenbestez. Ohiko samuraiek beren ohorea ezpatarekin defendatu behar izaten dute, baina Hana filmeko protagonistari horrek ez dio horrenbeste axola, bera samurai bakezalea baita, eta nahiago du pintzelarekin nola margotzen den irakatsi bere eskolatxoan. Pelikula hau ulertzeko ahalegin berezia egin behar da. Japoniako tradizioan eta kulturan ikuspegi iraultzailea txertatu du Koreedak, baina hemendik urte batzuetara zinegintzan bide berriak ireki dituzten filmez jardutean, Japonian Hana aipatuko dute. Orain artekoen mailarik ez du agian, baina aipatu gabe ezin da utzi "Niwemang" (Ilargi erdia) kurdu-iraniarra. Zuzendaria Bahman Ghobadi da, orain bi urte merezita Urrezko Maskorra irabazi zuena. Nabarmentzekoa da baita ere "Lo que sé de Lola" minimalista eta arriskatuz egindakoa, Javier Rebollo espainiarrak burutua. Zabaltegi sailean aipatzekoak, hauexek: bi pelikula mexikar eta alemaniar bat. Mexikarrak dira "Babel" eta "Children of Men", Alejandro González Iñarriturena eta Alfonso Cuarón-ena hurrenez hurren. Alemaniarra pelikula harrigarria da, Sven Taddicken-en "Emma's Glück" (Emma zorionekoa). Euskal Herrian ere badira pelikula-egileak, eta horiek aparte aipatu nahiko nituzke. Aurtengo Festibalean 7 izan ditugu, eta poztekoa da gorakada hori. Hiru fikziozkoak izan dira eta lau dokumental. Koldo Serrak "Bosque de sombras" ekarri digu eta Iñaki Dorronsorok "La distancia". Teknika erabat menperatzen dutela erakutsi dute bi zuzendariok, eta pelikula biak bere arloan oso-oso landuak daude, bai estetikari dagokionez, baita antzezleen lanari dagokionez ere. Zine klasikoak bere arauak ezartzen ditu, eta arau horiek ederki asko menperatzen dituzte bi zuzendari gazteok, baina gidoiak huts egiten die biei. Zergatik? USAtik datozen gidoiak diruditelako, hots, morrontza hori astindu ezinda dabiltza, eta antzeko zerbait gertatzen zaie antzezleak gidatzeko orduan ere, eta giroak eraikitzerakoan. Filmatzen jakingo dute, baina ez dago orijinaltasunik istorioetan. Kopiatzen badakite, baleko kopiak izango dira, baina kopiak dira azken batean. Beraz, nortasunik gabeko filmak, "dejà vu" usainekoak, eta nire ustez, interesgarriak ez direnak. Guztiz bestelako ikuspegi estetikoa dute, eta gaia ere bai, dokumentalek. Hemen badago orijinaltasuna, badute berezko begiratua, nortasun handikoak dira, eta hizkuntza zinematografikoaz jarduten badugu, badute zeresana lau dokumentalek, hots, Carlos Rodriguezen "La Zona"k, Raúl de la Fuenteren "Nomadak TX"ek, Arkaitz Basterraren "Agian"ek eta Juan Miguel Gutierrezen "Isiltasun Kalea"k. Eta "Kutsidazu bidea, Ixabel"ez zer esan? Ez da erraza. Euskaldun berria baserrira doa euskara ikastera. Istorioa komedia gisara eman zaigu, eta ontzat hartu dugu istorio horren komedia izaera. Hori batetik. Bestetik, pelikulak itxaropen handiak sortu zituen, izenburu bereko liburuak -liburua izan baitzen lehenik?  eta antzerki-egokitzapenak gero arrakasta ikaragarria lortu zutelako. Joxean Sagastizabalen liburuxka hau zine bihurtu dute azkenean Mireia Gabilondok eta Fernando Bernués-ek. Sobera nabari zaie biei telebistatik datozela, "TV-movie" delakoaren antza handiagoa du zine-pelikula batena baino. Lan dibertigarria egin dute, eta saltzeko modukoa. Euskal Herrian saltzeko modukoa esan nahi dut, seguru bainago milaka lagunek ikusiko dutela, ikusiko dutenez, baina Espainian ez dut uste inondik ere hala izango denik. Nahiago nuke nire usteak guztiz ustel balira!