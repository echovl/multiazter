Docutec Bazar txinatarrak Eusko Jaurlaritzak denden ordutegia arautzen duen legea aldatu nahi du, saltoki ertainei handiei ezartzen zaizkien muga berberak ezartzeko. PATXI JUARISTI   Herrik bere lege, etxek bere aztura. Eusko Jaurlaritzak denden ordutegia arautzen duen legea aldatu nahi du, saltoki ertainei handiei ezartzen zaizkien muga berberak ezartzeko. Egungo araudiak saltoki txiki eta ertainei noiznahi irekitzeko aukera ematen die, eta 400 metro koadrotik gorako saltokiei urtean zortzi jaiegunetan ateak zabaltzeko eskubidea onartzen. Dena dela, Jaurlaritzaren proposamenak aurrera egiten badu, 150 metro baino gehiagokoek ere mugak izango dituzte. Merkataritza eta kontsumo sailburuorde Rodrigo Garciak joan den astean adierazi zuenez, arau berriak eragotzi egingo die azken urteotan ugaritu diren bazarrei asko eta asko txinatarren eskuetan daudenei astean 72 ordu eta urtean zortzi jaiegunetan baino gehiago irekitzea. Ziur nago denda txikietako jabeek begi onez ikusi dutela Eusko Jaurlaritzaren egitasmoa. Izan ere, asko dira arduratuta daudenak, bereziki txinatarren eskuetan dauden bazarrek sortzen duten konpetentzia desleialarekin. Merkatariek diotenez, txinatar enpresaburu askok ez dituzte errespetatzen inguruko dendarien arteko hitzezko akordioak edota udalerrietako ordenantzak, ezta Jaurlaritzaren merkataritza legea ere. Asteko egun guztietan irekitzen dituzte euren dendak, ordutegiak errespetatu gabe. Dendari txikien eta txinatar enpresaburuen arteko tirabirek okerrera egin aurretik, eta balizko xenofobiari eta arrazakeriari mugak jartzeko asmoz, erabaki egokia izan daiteke maila ertaineko denden jarduna arautzea. Saltzaile guztientzako lehiatzeko baldintza berdinak sortuz, interes desberdinen arteko bizikidetasuna eta bake soziala ziurtatu behar dira. Izan ere, Zuzentasunik ez bada ereiten, bakerik ezin izan. Hala eta guztiz ere, nire ustez, merkatari txikien arazo garrantzitsuena ez dira txinatarren bazarrak, baizik eta denda handien mugarik gabeko hedakuntza ahalbidetu duen merkataritza eredu neoliberala. Alegia, beste ezer baino garrantzitsuagoa iruditzen zait Rodrigo Garciak merkataritza gune erraldoiei buruz agindu duena betetzea; alegia, era honetako merkataritza gune gehiago ez dela irekiko. Hain zuzen ere, Amuarrain handiak txikia jan egiten duelako. Memento honetan 22 denda handi, 8.000 inguru denda ertain eta 30.824 denda txiki daude EAEn. Merkataritzak EAEko BPGren %11,5 eta enpleguaren %12 sortzen du gaur egun. Nire ustez, gure ekonomia eta ongizatea babestu nahi badira, era guztietako denden arteko oreka ziurtatu behar da. Hemengo zein hango amuarrainak, amuarrain txiki zein handiak elkarrekin bakean bizitzeko prestatu behar da erreka.