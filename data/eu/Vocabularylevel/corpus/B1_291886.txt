Docutec Putetxetik irten eta bahiketa asmatu Gazte batek bahiketa bat asmatu du, neskalagunaren dirua putetxe batean xahutu ondoren. Ustezko biktimak klubeko langile bati eskatu zion eskuak eta hankak lotzeko, bere autoko maletategian sartzeko eta, ondoren, Poliziari deitzeko. Hori guztia neskalagunari dirua zertan gastatu zuen ez esateagatik. 28 urteko gazte bat atxilotu zuen atzo Guardia Zibilak Kordoban. Gazte horrek bahitu egin zutela esan zien poliziei eta, gainera, 2.100 euro lapurtu zizkiotela. Baina, salaketa ikertu ondoren, egia jakin zuen Guardia Zibilak: dirua neskalagunarena zen eta guztia putetxe batean eta drogen kontsumoan xahutu zuen. Ikerketaren arabera, gazteak klubeko langile bati aitortu zion neskalagunaren diru guztia gastatu zuela. Gero, bahiketa baten itxurak egiten laguntzeko eskatu zion. Familiak gaztea desagertu egin zela salatu zuen eta Guardia Zibilak 36 ordu beranduago aurkitu zuen, auto bateko maletategian, eskuak eta hankak lotuta eta ahoa estalita. Ustezko biktimak bahitu egin zutela esan zien poliziei. Ikerketak, baina, bahiketa asmatua izan zela argitu zuen.  