Docutec Benetako familia Iritzi artikulu labur honetan familia tradizionalaren aldekoak kritikatzen ditu egileak. Ekonomia gaietan hain liberalak direnak, bizitza pribatua kontrolatzeko joera kritikatzen du. ARANTXA URRETABIZKAIA/ Euskal Herrian «betiko familia» defendatzen omen duen elkarte batek ez du gustuko Legebiltzarrak onartu berri duen bikoteei buruzko legea. Benetako familia, betikoa, legezkoa, bakarra omen da: gizona, emakumea eta umeak. Hortik kanpo ez omen dago ezer, ez bada zuzenean galbidera daraman bide zidorra. Familia, jainkoa bera bezala, bakarra munduan. Ez du adierazpenetan sormen handia erakusten delako elkarteak, baina, behintzat, ez du pentsatzen duena ezkutatzen. Betikoa (ez dute esaten noiz hasi zen beti hori) ez den familia ez da familia, berdin dio gizona, emakumea eta umeak baditu ere. Ez da familia okerra, baldarra, argala edo kamutsa. Besterik gabe, ez da familia. Zorionez, ez dute esaten familia izena ez badagokio, zein demontre dagokion benetan. Hori da beldurra ematen duena, gustuko ez dugunaren izena bera aldatzeko ahalegina. Nondik ateratzen dute ausardia baino gehiago lotsagabekeria den hori? Ekonomi kontutan guztiz liberala eta merkatu-zale den askoren jokaera kontrakoa da bizitzari, bizitzeko moduei dagokienean. Alor horietan arauak dituzte maite, zenbat eta agindu gehiago, orduan eta hobeto, mugarik gabe. Ez die elkartekoei inork maite duten familia mota eraikitzeko eskubidea ukatzen. Baina horrekin ez dute aski. Gainerakoen bizi modua gobernatu nahi dute, mundu osoarena, gobernatuari galde egin gabe. Eskerrak jarraitzaile gutxi duen benetako familia defendatu nahi omen duen elkarteak. Eskerrak aspalditxoan gizarte laiko batean bizi garen.  