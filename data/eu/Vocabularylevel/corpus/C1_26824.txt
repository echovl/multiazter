Docutec Tekonologia berriak eta pobrezia NBEren txosten bat jasotzen du albiste honek. Munduko probrezia desager liteke, baldin eta teknologien zabalkuntza egokia egiten bada. Eman diren aurrerapenak eta dauden oztopoak azaltzen ditu: profesionalen alde egitea, finantziazioa... Juanma SARASOLA/donostia Teknologia berriak egoki erabiliz gero munduan den pobrezia murriz daiteke. Herrialde txiroen egungo isolamendu soziala, ekonomikoa eta geografikoa gainditzeko baliagarritzat jo ditu NBEk Teknologia berriek munduko pobrezia murrizteko zeregin garrantzitsua dutela dio NBEk. Nazio Batuen Garapenerako Programaren (NBGP) eskariz, ondu ikerketan —Giza Garapenaren Gaineko Txostena 2001— bioteknikak, informazioaren teknologiak eta komunikazioek garapen bidean diren herrialdeei eskaintzen dizkieten posibilitateak aztertu dituzte. 72 herrialdetako aurrerapen teknologikoa aztergai izateaz gain —ikus infograman 46 herrialdetako gunerik garatuenak—, gai arantzatsuak ikertu dituzte, hala nola, genetikoki eraldatu elikagaiak, jabego intelektuala —hiesaren kontrako botiken gaineko eskubideak barne— eta garunen ihesa. Aurten ere beren giza garapenaren araberako sailkapena egin dute 162 herrialderekin. NBGPko kide Mark Mallochek azpimarratu duenez, «medikuntza, nekazaritza eta informazio arloko aurrerapen teknologikoei lotu ezean txiroen bizimoduak aldatzeko aukera anitz galduko dira». Teknologia mediku aurreratuei esker, biziîitxaropena nabarmen goititu da, baita osasun azpiegiturarik ez duten herrialde pobreetan ere. Adibidez, garapen bidean diren herrialdeetan, 1980 eta 1990 artean, umeen gaitz nagusiek eraginiko heriotza kopurua hiru milioitan beheititu zuten ahoko berhidratazio terapia batek eta hobetutako txerto batzuek. Bestalde, txostengileen idurikotz, besteak beste, GIB birusaren, paludismoaren eta tuberkulosiaren kontrako txertoen garapenak urtero milioika pertsonen bizitzak salba litzake. Hainbat muga gaindigarriak dira Ikerketan ondorioztatu dutenez, informazioaren teknologiak eta komunikabideek garapenean efektu onuragarri handiak izan ditzakete. Izan ere, NBGPren iritziz, isolamendu soziala, ekonomikoa eta geografikoa gainditzeko balio dezakete teknologiek. Berebat, informazioa eta hezkuntza eskuragarriago jar ditzakete. Ondorioz, txiroek beren bizitzei eragiten dieten erabakietan parteîhartze handiagoa izaten ahal dute. Adibide batzuk ipini dituzte: ekintza politikoa posta elektronikora zabalduaz Filipinetako buru Estrada kargutik kentzeko munduan egindako kanpaina; urrutiko ikaskuntza (Turkia); lan postuen sorkuntza (Costa Rican, Hego Afrikan eta Indian). Nolanahi ere, pobreentzako aukera teknologiko franko, oraingoz, galdu direla diote ikerketan. Zenbait merkatutako eskaera eza eta finantzaketa publiko eskasa jo dute arrazoitzat. Erosteko ahalmen gutxiko jendea atzean geratzen ari baita, ondikotz. Betiko kontua. Informazio gehiago eskuratzeko: www.undp.org/hdr2001 TEKNOLOGIEN EDAPEN BERRIA Oinarrizko teknologiak toki askotan zabaldu gabe daude Teknologiak ez dira homogeneoki eta munduko bazter guztietara hedatu. Teknologia berriak ez ezik, zaharragoak oraindik hainbat herrialde pobretara ez dira iritsi. Argi indarraren horniketa, esaterako, munduko heren batentzat (2.000 milioi pertsona inguru) eskuraezina da. Era berean, duela hamarkada batzuk garatutako kostu baxuko oinarrizko botikak —penizilina, kasu— ezin ditu eskuratu jende kopuru berak. Beste bi adibide paratzearren, munduko Internet erabiltzaileen %80 herrialde garatuetan bizi dira. Nazioarteko uhin zabalera ttikiagoa da Afrikan, Sao Paulo hirian (Brasil) baino. ELIKAGAI TRANSGENIKOAK Eztabaidagarriak izan arren lagungarri izan daitezke NBGPren txostenak dioenez, genetikoki eraldatutako elikagaien laborantzak eta salmentak herrialde azpigaratuentzako aurrerakuntza handia ekar dezake. Munduan desnutrizioak jotako 800 milioi pertsonentzat eta nekazari txiroentzat mesedegarri litzateke. Alabaina, ingurumenarentzat eta osasunarentzat elikagai transgenikoak arriskutsuak izan daitezkeela ohartarazi du txostenak, eta arreta handiz ikertzeko gaia dela azpimarratu. 'GARUNEN IHESA'Profesionalak alde egiteak kalte egiten die herri txiroei Garapen bidean diren herrialdeetako langile kualifikatuek herrialde garatuetara lan egitera joatean milaka milioi dolarreko galerak eragiten dizkiete beren sorterri txiroei. NBGPko aholkulari Nancy Birdsallen arau, «merkatu globalizatu batean prestatutako pertsonek soldata handiagoak dituzten herrialdetara joko dute. Haatik, baldintza egokiak sortzen direnean garunen itzulera gertatzen dela ikusi ahal izan dugu». AZPIEGITURA FARMAZEUTIKOA Botikak ematearen atzean kostu izkutuak daude NBGPk salatu duenez, botikak emateko programen gibelean —botika konpainiek herrialde azpigaratuei eskaini filantropia— nahigabeko ondorioak gertatzen dira. Programa horiek oso eraginkorrak izan daitezke, baina GIB birusaren kontrako botiken aferarekin gertatu zenak argi erakutsi zuen horien eskuragarritasuna azpiegituren bidez —ez soilik karitateaz— sendotzeko beharra. Herri bakoitzak ikerkuntza eta ekoizpena bultzatu behar ditu.