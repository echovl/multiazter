Docutec Botikaren ajea (oinazeari barrea) Iritzi artikulu labur honetan oinazea eta bere sendabidea kontrajartzen ditu egileak. Inauterien inguruan egindako artikulua da. KARLOS LINAZASORO/ Zezenak harrapatu nau. Piztiak ez, besteak: eginbeharrarenak. Asteazkena da (orain), koadernoaren aurrean nago, eta hitzak egunotan saltzen dituzten puxika hegalariek bezalaxe egiten didate ihes, gailur eguzkitsuetara. Ajeak bizi nau, edo nik damaiot arnas ajeari. Ez nago ezertarako, eta hobe beraz gaurkoagatik piper egingo banu. Ezin dut ordea. Gizon serioa naiz ni, hitzekoa, esanekoa, asko maitatua. Jakin behar nuke ba jakin, gauzak geroko uzteak dakarren kalteaz, geroko geroren bekatuez eta eskarmentuez. Baina ez: alferrik idatzi zituen gure Axularrek orrialde mardul aholkulari haiek nagikeriaren kontra. Ez dugu ikasi, eta ez dugu ikasiko. Lehenengo betebeharra dago, gero festa. Izan ere, festa. Tolosan inauteriak izan ditugu, eginbehar guztien gainetik. Jendea animoso eta kontent ikusi dut, bakean, alaikiro, eta eguraldia ere lagun izan dugu, Jauna lagun. Badakizue zer zioen Nietzschek barreari buruz? Bada gizakiok hain biziki sufritzen dugula, ezen barrea asmatu behar izan dugula. Zuhurra da sententzia, eta arrazoizkoa, ala? Giza destinoaren tragedia, oinazea, zoritxarra, zer da hauen guztien kontrako antidotorik eraginkorrena? Barrea, umorea, eta horien ezpaleko diren ironia, sarkasmoa, etabar. Eta inauteriak ere horretarako asmatu zituen gizakiak: zorigaitzari itzuri egiteko. Nik uste dut errezeta ona dela, sendagarri aproposa; ajea sortzen duela, hori du txar. Baina oraindik ez da asmatu sufrimenduaren kontrako botika perfekturik.