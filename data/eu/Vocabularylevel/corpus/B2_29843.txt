Docutec XXL neurriko barreari eusten Testigantza bat: anorexia eta bulimia gainditu dituen emakume gazte bat, iraganari eta etorkizunari begira X bezala aurkez nazakezu artikuluan», esan du barre txiki gozoa ahoan. Barrea zabaldu egin zaio X beharrean XX deitura ez ote duen nahiago entzunda, arroparen neurriak gogoan. «Nahi duzuna jar ezazu», bota du azkenean. Ez du izenik eman nahi. Ez adinik, ez ogibiderik, ez bizitokirik. Gaztea eta emakumezkoa da. Horixe da irakurleari eskaini nahi dion informazio bakarra. Gezurra. Anorexia eta bulimia nozitu eta gainditu egin dituela gogoratzeko prest agertu da eguerdi berdotz batean. Ordubete pasatxoko solasaldia bukatu berritan, eskertu diogu. Iragana orainalditik «Sendatuta nago. Hala sentitzen naiz. Egia da beti ez dudala pisu bera izaten, baina pentsatzen dut emakumezko guztiei gertatzen zaigula hori. Oraintxe bertan, adibidez, Bikini Operazioa dela eta ez dela ari dira toki guztietan berriketan, eta edozein amorratzeko modukoa da. Izugarria da zenbaterainoko erauntsia jasaten dugun». Orainalditik atzera begiratu, eta 12 urterekin ikusi du bere burua. Orduan hasi omen zen jatenarekin jolasean. «Beste herrialde batera joan nintzen bizitzera eta asko loditu nintzen urtebetean. Bularrak-eta hazi zitzaizkidan, gainera». Etxera itzuli zenean, endokrino batengana eraman zuen amak. Dieta egin zuen, «ez oso zorrotza», eta argaltzen hasi. «Jendeak esaten zidan oso ongi nengoela argalduta, eta dieta egiten jarraitu nuen. Anorexiak jo ninduen arte».Kirola egiten zuen, gainera, goi mailako lehiaketetan, eta horretarako pisu bat mantendu behar zuen. «Argaltzean, nire ohiko pisutik beste maila bateraino jaistea aholkatu zidaten, eta halaxe egin nuen. Ez naiz bakarra, goi mailako hainbat kirolarirekin hitz egin izan dudalako eta astakeriak egiten dituztelako euren pisuan mantentzeko».Ama hasi omen zen argalegia zegoela esaten eta azkenean jatera behartu omen zuten. Bulimiak erasan zion. «Nik banekien egiten nuena ez zegoela ondo, 12-13 urterekin, baina kalean inork ez zuen horri buruz hitz egiten eta bazirudien inork ez zuela halakorik. Oso itxia, isila nintzen». Isolamendua hautsi Ama izan omen zen gertatzen zena sumatzen lehena. Psikiatrarengana eraman zuen alaba. «Haren aurrean eseri nintzenean, ni bezalako jende gehiago bazegoela zirudien haren galderak entzunda, eta isolatuta, bakar-bakarrik sentitzetik, uste baino normalagoa sentitzera pasatu nintzen. Sendatzen hasi nintzen». Prozac pilulak hartzen. «Niri on egin zidaten». Urtebete iraun zuen apal-apal hitz egiteko ohitura duen emakume honen tratamenduak. Unibertsitatera joateko garaia zuen. Ordutik gauzak asko aldatu direla dio. «Jendea orain elkartera informatuago heltzen dela uste dut». Elkartea. ACABE. Kolaboratzailea da han. «Gaztea naiz, eta datorren jende gazteari entzutea eta animoak ematea da nire lana. Eta lagun bat daukat gaixo urte asko daramatzana, kirolagatik». Ez da asko hitz egitekoa. Hirugarren aldiz esan du. «Hitz egitea baino garrantzitsuagoa da norberak garbi ikustea egoera aldatu egin behar duela». Eta laguntza eta norbere burua onartzea. Barrea zabaldu zaio aurpegian berriro. XXL neurrikoa.