Docutec Eguzkia zenbait mitotan Naturaz gaindiko kontakizun liluragarriak dira mitoak: hitz egiten dute animaliek, animalia edo landare bihurtzen dira gizonak, eta ahalmen  zugarriak dituzte jainkoek eta heroiek. Mitoetan behin eta berriro azaltzen diren oinarrizko irudietakoak ditugu, hain zuzen, zeruko fenomeno argitsuak: eguzkia, ilargia, planetak eta izarrak. Eta horien artean eguzkia dugu nagusi: gauzen sorreraz edo amaieraz pentsarazten du, ilunarekiko eguneroko garaipenaz eta gaueko ezinegonaz. Ra Egipto zaharreko erlijioan, eguzkia zen ardatza, eta haren inguruan egituratzen zen dena. Egiptoarrek arretaz aztertzen zuten eguzkiak egunez egindako bidea, eta etorkizunaren irudi den kakalardoaz adierazi zuten lehenik (Khrefri) eta eguzkiîdisko distiratsu gisa irudikatu geroago (Ra). Eguzkiaren gaueko bideak erakartzen zituen, ordea, egunekoak baino gehiago. Eguzkiaren lurreko semea zen Faraoia, eta bera omen zuen lagun gauero, hil ondoren. Izan ere, txalupan abiatzen zen gauero eguzkia, probarik zailenak gainditu eta etsaien erasoei gogor egitera. Apopis sugea zuen etsaietan etsai. Berpiztueraren antzeko zen egunsentia eguzkiarentzat. Etsa eta Nanturen arteko amodioak Amazonasko jibaro indiarren mito batean, Sortzailearen seme ageri da eguzkia: Etsa. Sortzaileak buztin pixka bat hartu, ahoan sartu eta Etsari jaurtitzen dio, hau lotan dagoela. Emakume bihurtzen da buztin puska orduan: ilargi (Nantu). Eguzkia ilargiarekin maitemintzen da. Baina Nantuk, beldurturik, ez dio jaramon egiten Etsari. Behin batean, bere aurpegia margotzen ari zen Etsa, Nantu errazago limurtuko zuelakoan. Hura hartan murgilduta ikusita, hegan joan zen Nantu goiko mundura, gezi baten moduan. Han aurpegia margotu zuen Nantuk ere; baina marra beltzez. Gero zeru gainera igo zen, jaguar bat bailitzan. Etsak ez du etsitzen. Zangoetan eta eskumuturretan bi loro eta bi papagaitxo lotu, eta Nanturen bila abiatzen da hegan. Nantu aurkitzean, liskar bizia sortzen da bien artean. Eta, haserreak mendean hartuta, Etsak jo egiten du Nantu, eta ilargiîeklipsea gertatzen da orduantxe. Gero Nantuk jo egiten du Etsa; eta eguzkiîeklipsea gertatzen da. Baina, azkenean, eguzkiaren aurrean amore ematen du ilargiak; eta hala izango da aurrerantzean ere. Bere burua garaitua ikustean, negarrez hasten da Nantu, aurpegia gorriîgorri: euria da, ilargia gorritzean egiten duen euria. Azkenean, elkartu eta ezkondu egiten dira Etsa eta Nantu, Kanusa ibaiaren ertzean. Eguzkiak haurdun jartzen du Ilargia. Ilargia hazi eta haur batez erditzen da: Uñushi ('Nagia') haurraz. Jibaroen arbasoa izan zen Uñushi. Hainbat anaiîarreba izan zituen gainera Uñushik: Amazonetako izurdea, pekaria, eta bereziki arreba gaztetxo bat, Mandioka. Jibaroen lagun mina da Mandioka. Eguzki anderea eta Ilargi jaunaBaltikoko herrietako olerkietan ere badira hainbat kontakizun, eguzkiarekin, ilargiarekin eta izarrekin zerikusirik dutenak. Lituaniako herriîkanta batean, adibidez, elkarrengandik apartatutako senarîemazte dira Ilargia (arra) eta Eguzkia (emea). Ilargiak harremanak izan omen zituen Artizarrarekin (emea). Horregatik apartatu ziren senarîemazteak. Trumoiaren jainko Perkunasîek, Ilargiak emazteari egindakoa ikusirik, ezpataz zigortu zuen: horrela sortu ziren ilargialdiak. Islandiako antzinako mitologian ere ageri da Eguzkia: Gylfaginnig edo Gylfiren lilura kontakizunean adibidez, XII. mendean Snorri Sturlusonek hitz lauz idatzitako Edda obran. Maniîren (Ilargiaren) arreba omen zen Eguzkia, eta Mundilfoeriîren ('Denboraren gidari'aren) semeîalabak omen biak. Beti lasterka dabiltza Eguzkia eta Ilargia; otso beldurgarri bana dabilkie segika. HelioGreziako mitologian, Zeru izartsua eta Gea (Lurra) dira lehen bikotea. Orduan munduan ez zegoen ezer, Leizea eta Desioa besterik. Bikoteak semeîalaba asko izan zituen, denak ahalmen izugarri eta zehaztugabekoak. Titanak ziren; besteak beste, Hiperion ('goiîgoietan dabilena') eta Tia ('jainkozkoa'). Horiek izan ziren lehen sexudunak. Belaunaldi berekoa zen Gaua ere. Hau Leizeak (Kaosak) bakarrik ernaldu zuen, lagunik gabe. Zeru izartsuak ez zien titanei argira irteten uzten eta Lurraren erraietara bultzatzen zituen. Eta Zeruak Lurra estaliz jarraitu zuen, eta 'Gaua ekarriz'. Baina, Lurra haserretu eta seme gazteena, Kronos, bidali zuen Zerua irentzera. Eta harrezkero ez dira berriro elkartu. Ondorengo belaunaldikoa da Helio edo Eguzkia, Zeusen eta Olinpoko jainkoen garaikoa, Ilargiaren eta Egunsentiaren anaia, eta Tiaren eta Hiperionen arteko harremanen emaitza. Bost Eguzkiak Azteken tradizioan, lau eguzki izan dira, gaurkoa baino lehenago: zenbat aldi hainbeste eguzki. Hala kontatzen du 'Eguzkien elezaharra'îk (nahuatl hizkuntzan idatzi zen 1558an, espainiarren konkistaren ondoren). 'LauîJaguar' izan zen lehen eguzkia, erraldoiak bizi ziren garaikoa. Zeruak lurra jo zuen eta lurperatuta gelditu zen, eta lurreko gizon guztiak jan zituzten jaguarrek, ilunaren babesean. Haizeîerauntsi beldurgarri batek apurtu zuen 'LauîHaize', bigarren eguzkia; eta haize berorrek tximu bihurtu zituen gizonak. Suzko erasoak deuseztatu zuen 'LauîEuri', hirugarren eguzkia; eta euri berorrek indioilar bihurtu zituen gizonak. Uholde handi batean galdu zen 'LauîUr', laugarren eguzkia; eta uholde berorrek mendiak irentsi zituen eta arrain bihurtu gizonak. Bikote bat bakarrik salbatu zen,  gaueko zeruaren jainko Tezcatiplokaren babesean. Baina,  gainerako jainkoak haserretu egin zitzaizkion; eta Tezcatiplokak 'burua moztu zien biei; ipurdian itsatsi gero eta zakur bihurtu ziren'. 'LauîMugimendu' da bosgarren Eguzkia, geurea. Baina, hiltzeko arriskuan dago hau ere. Lurrikara batek eta erabateko goseteak hilko dute. Gizonaren esku dago azkena atzeratzea, eguzkiaren energia mantenduz. Horretarako gizonak sakrifikatu behar dira. Bosgarren eguzkiaren sorreraren mitoa dute, beraz, azteken sakrifizioîerrituak sorburu. Eguzkia Euskal HerrianJ. M. Barandiaranek bere 'Euskal Mitologiaren Hiztegian' esaten duenez,  antzinako euskaldunentzat Lurra Eguzkiaren eta Ilargiaren ama zen, eta, horrenbestez, Lurrak ematen zien bizia landareen eta abereen munduari, eta horretan sartzen zen gizakia ere. Lurretik sortzen zen, eta Lurrera itzultzen zen berriro. Horregatik, hain zuzen, gure arbasoek opariak egiten zizkioten Lurrari, bere laguntza eskatzeko. Eguzkia eta Ilargia ahizpak zirela uste zuten gainera, biak emeak, beraz; eta lurraren erraietan euskaldunen pentsamendua betetzen zuten jeinuak bizi zirela uste zuten. Orain dela milaka eta milaka urte, gizonak munduan zehar zabaltzen hasi zirenean, ez zen ez eguzkirik ez ilargirik. Gizonak eta emakumeak ilunpetan bizi ziren denak, suzko zezenen, zaldi hegalarien edo herensuge erraldoien itxura hartuta lurraren erraietatik ateratzen ziren mamuek izuturik. Gizakiek, bada, Lurrari laguntza eskatzea deliberatu zuten, etsimen hartan.   îAmalur, Lur ama îerregutu ziotenî, arren eskatzen dizugu, babes gaitzazu hondatu behar gaituzten arriskuetatik. Lurra lanpeturik zebilen erabat, eta ez zien jaramonik egin gizakiei; haiek, ordea, ez zuten atertzen, eskatu eta eskatu, eta azkenean gogoan hartu zuen eskatzen ziotena.  îLaguntzeko eskatzen didazue, semeîalaba nireak îesan zienî, eta lagunduko dizuet. Izaki argitsu bat sortuko dut, eta Ilargi deituko diozue. Eta Lurrak Ilargia sortu zuen. Hasieran izuîizuturik zeuden horrekin gizakiak, eta beren haitzuloetan gordeta, handik irteten ausartzen ez zirela, baina berehala ohitu ziren haren argitan ibiltzen. Gizakiak bezala, jeinuak eta sorginak ere oso izutu ziren zeruan argizko gauza hura ikusten hasi zirenean, baina haiek ere ohitu egin ziren, eta berehala hasi ziren haiek ere beren leizeetatik irten eta gizakiei erasotzen. Berriro joan zitzaizkion gizakiak Lurrari erreguka.  îAmalur îesan ziotenî, esker guztiak ematen dizkizugu Ilargi amandrea eman diguzulako, baina zerbait indartsuagoren beharra dugu, lurpeko jeinuak erasoka ari baitzaizkigu oraindik.  îOngi da îerantzun zien Lurrakî, Ilargiak baino ere argi gehiago duen izaki bat sortuko dut. Eguzki deituko diozue. Eguzkiak eguna egingo du, eta Ilargiak gaua. Eta Lurrak Eguzkia sortu zuen. Hain zen handia, hain argia eta hain beroa Eguzkia, non oso geldiro ohitu behar izan baitzuten gizakiek haren argitara, baina pozgarria izan zen benetan hura, zeren haren beroari eta haren argiari esker landareak eta zuhaitzak hazten hasi baitziren. Mamuek eta sorginek ezin izan zuten ordea, egunaren argitasunera ohitu, eta harrezkero gauez baizik ez dira ateratzen. Berriro joan ziren gizakiak Lurrarengana.  îAmalur îesan ziotenî, pozik gaude eta eskerronez ama Ilargia eta ama Eguzkia eman diguzulako, baina beste zerbait behar dugu oraindik, zeren, nahiz eta egunez den bitartean arazorik izan ez, gaua datorrenean, mamuak beren leizeetatik ateratzen dira eta erasoka hasten baitzaizkigu. Lurrak abegi onez entzun zituen  honetan ere gizakien eskariak. îOngi da. Berriro lagunduko dizuet, baina hau izango da azkena. Lore bat sortuko dizuet, guztiz ederra, hain ederra ere, non gaueko mamuek ikusten dutenean Eguzkia bera dela usteko baitute, eta bakean utziko zaituzte. Eta lurrak eguzkiaren lorea sortu zuen, Eguzkilorea, gaur egunean oraindik gure etxeak mamu gaiztoetatik, sorginetatik, lamietatik, gaixotasun ekarleetatik, ekaitzetatik eta tximistatik babesten dituena.