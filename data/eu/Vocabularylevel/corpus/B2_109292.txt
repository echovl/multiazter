Docutec Prerrafaelitak, izadiaren margolariak Prerrafaelitek ez dute izan ospe handirik pinturaren historian. Nazarenoak Alemanian eta Prerrafaelitak Ingalaterran talde marjinatuak izan ziren. XIX. mendearen bukaeran inpresionismoa nabarmendu zen joera artistiko guztien gainetik. Prerrafaelitek sekta espiritual itxien antzera jokatu zuten eta beraien jarrera erromantiko kutsukoak ez zuen jendea gehiegi liluratu. Manchester, Birmingham eta Liverpool bezalako hiri industrialetan Rossetti eta Morrisen obrak nahiko harrera ona izan zuten. Europako beste lurraldeetan, ordea, ez zuten izan arrakastarik eta, gaur oraindik, ezezagunak izaten jarraitzen dute. 'Pre-Raphaelite Brotherhood' izenarekin ezagutuak izan ziren. Margolanak izenpetzeko, norberaren izenaren ordez, P.R.B. siglak erabili zituzten. Prerrafaelita izenak Errenazimentuaren hasierako artea ekartzen digu gogora. XV. mendeko margolari italiarren pintatzeko estiloa imitatu nahi zuten eta, bereziki, Rafael Sanziok eta bere aurrekoek erabilitako teknika. Quattrocentoko artistek sortutako berpizkundearen antzeko zerbait bultzatu nahi izan zuten Ingalaterran. Industrializazioaren garaiak ziren, ordea, eta agintariek produkzioari ematen zioten lehentasuna. Prerrafaelitek errebindikatzen zuten edertasun naturala mistiko-erlijiosoa zen, natur zientzietan oinarritu arren beraien pentsaera. Arkadia zoriontsu bat amesten zuten, iraganaz oso ideia utopikoa zutelako. Ramon Saizarbitoriak dio 'Gorde nazazu lurpean' liburuan, prerrafaeliten giza modeloek greziar eskulturen edertasuna gogoratzen diotela. Arte aditu askorentzat prerrafaelitek erromantizismoaren urratsak azken mugetaraino eraman besterik ez zuten egin. Gabriel Rossetti, Everett Millais, William Morris, Holman Hund, John Brett, Edward Burne-Jones eta Madox Brown izan ziren, besteak beste, prerrafaeliten anaiarteko kiderik ezagunenak. Gehienak pintoreak izateaz gain idazleak ere baziren. Rossetti, adibidez, garaiko poetarik onenetariko bat zen. W. Morrisek, berriz, sozialismo utopikoa defendatu zuen bere idazlanetan, industrializazioaren ondoren, jendearen biziera geroz eta latzagoa bihurtu zelako. Literatura eta erlijioaren eragina nabarmena izan zen beraien artelanetan. Dante, Shakespeare eta Biblia izan ziren beraien pentsaeraren zutabeak. Arte zaletasunak eta erlijio debozioak gidatzen zuten beraien portaera. Arte mugimendu berrien aurrean itxitasun handia azaldu zuten. Poesia, artisautza eta mistika elkartzeko ideia ez zuten asmatu beraiek. XIX. mendearen hasieran nahiko zirrara sortu zuten William Blake-ren artelanek. Bera ere orduan nahiko baztertua izan zen, egun, Londresko Tate galerian zintzilikatu arren bere margoak. Rossettik eta bere taldekideek oso era posesiboan begiratu zioten emakumeari. Pertsonaia iheskorrak, itxura argalekoak, azal zurikoak eta osasun txarrekoak bakarrik zuten tokia beraien estetikan. Emakume-aingeruaren irudia, indarrean zegoen XVIII. mendez geroztik zenbait pentsalariren artean. Emakumeetan, modelorik eztiena bezala Elizabeth Siddal, Rossettiren emaztea jarri ohi da. Hala ere, badirudi ez ziola tratu onik eman. Anekdota gisa kontatzen da, Ophelia koadroa pintatzeko, emakumea bainuontzian ur hotzetan egotera behartu zuela, ordu luzez. Naturaren ikuspegia oso idealizatua zuten prerrafaelitek. Jainkoaren edertasuna islatzen zen izadian eta hura, inolako aurreiritzirik gabe, behatzea zen artistaren eginkizuna. Natura betikotasunaren ispilu zen beraientzat eta, lantegiz betetako hirietatik urrun, margotzeko toki ederrak bilatzen zituzten. Paisai baten detailerik txikienak ere oihalean gauzatu behar ziren. Ruskin margolaria, esate baterako, landareei, frutei, harkaitzei. ahalik eta bixigarritasunik handiena ematen ihardun zen. Irudiak zehatz-mehatz pintatzeko argazki-makinaz, lupaz eta mikroskopioaz baliatu zen. Prerrafaeliten erakusketa ikusgai dago Madrileko La Kaixa fundazioan.