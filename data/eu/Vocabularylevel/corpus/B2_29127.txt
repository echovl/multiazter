Docutec Tomate, piper eta patatak garestitu dira gehien urrian Entsaladarako tomatea, piper berdeak eta patatak dira urrian gehien garestitu ziren produktu freskoak; gehien merkatu zirenak, aldiz, lekak, letxugak eta uretako udareak. Nolanahi ere, iaztik hona jaki horiek guztiek nabarmen egin dute gora. Oilasko freskoa eta arrain eta itsaskiak ere merkeago eros zitezkeen aurreko hilean. Entsaladarako tomatea %15,20 garestitu zen joan den urrian eta, horrenbestez, iaztik hona %46,77 egin du gora; piper berdeak %14,36 garestiago ziren urrian, eta 2002tik hona %33,67 gehiago; pataten prezioak ere gora egin zuen, baina zertxobait gutxiago: %7,22, %24,51 azken 12 hilabeteetan. Hiru horiek dira, hain zuzen, joan den hilean gehien garestitu ziren produktu freskoak, Ekonomia Ministerio espainolak atzo zabaldutako datuen arabera. Tomatea, piper berde eta patatez gain, beste zenbait jakiren prezioak ere gora egin zuen urrian, esaterako limoienak (%7,03, eta azken urtean %13,35). Garestitze horien arrazoiaz galdetuta, Francisco Utrera Merkataritza idazkariak ez zuen inolako arrazoirik eman, eta Konpetentziaren Defentsarako Zerbitzua prezioei buruzko txosten bat prestatzen ari dela besterik ez zuen esan, zein produktu aztertuko dituzten zehaztu gabe. Gehien merkatu diren produktuak lekak, letxugak eta uretako udareak dira. Lehenak %28 merkeago ziren; letxugaren prezioak, berriz, %15,55 egin zuen behera, eta uretako udareena %7,8. Hala ere, hiru produktu horiek gora egin dute azken urtean, %27,6, %14,6 eta %27,1, hurrenez hurren. Badira beste hainbat jaki urrian merkeago eros zitezkeenak, oilasko freskoa kasu. %4,08 merkatu zen, nahiz eta iaztik hona %18 garestiago den. Arrain eta itsaskien prezioak ere behera egin zuen: merlenkak %7,35; sardinek %6,99 eta antxoek %6,10. Enbasatutako produktuen artean, 0,4 gradutik beherako oliba olioa %0,85 garestitu zen; esnedun txokolatea %0,74; urtebeteko ardo beltza %0,61, ur minerala %0,32, eta muskuiluak eskabetxean %0,22. Merkatu zirenen artean, hauek daude: ganba izoztuak (%0,06), atun argia oliotan (%0,05), Emmental gazta (%0,04) eta barazki-menestra izoztua (%0,01). Francisco Utrerak nabarmendu zuen jaki freskoen eboluzioa «positiboa» izan dela