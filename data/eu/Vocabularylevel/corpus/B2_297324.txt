Docutec Ikarak, beldurrak eta fobiak Ikara eta fobia ez dira gauza bera. Fobia duten pertsonek sentitzen duten beldurra irrazionala da. Ikara eta fobia sinonimotzat erabiltzen ditugu egunero, baina ez dira gauza bera. Ikarek, beldurrek eta fobiek nerbio sistema aktibatzen dute: bihotz taupadak arindu, giharrak estutu, ihes egiteko joera areagotu... Beraz, zertan dira desberdinak? Gauza beldurgarri baten aurrean ikara izatea gauza normala eta proportzionala da; fobia izatea, berriz, ez. Ekintza, egoera edo objektu bati fobia dioten pertsonek sentitzen duten beldurra irrazionala da. Gainera, fobia horri aurre egin beharrean, hori saihesten saiatzen dira. Igogailuari fobia diotenek, adibidez, urteak ematen dituzte igogailu batean igo gabe. Txakurrei fobia diotenek, berriz, bidea aldatuko dute parean txakurren bat topatuz gero. Epidemiologikoki, biztanleen %10 eta %20 artean fobia bat edo beste daukate, baina oso gutxitan datoz kontsultara. Fobia dieten objektu, egoera eta ekaitzak saihesten konpontzen dute arazoa. Ez dira konturatzen, ordea, horrek beldurraren menpe daudela esan nahi duela. Gainera, fobien sorreran zerikusia dute familiak, genetikak. Beraz, erraz topatuko dugu fobiak saihesten lagunduko diguten pertsonak. Denborarekin, fobiak normaltzat hartzen ditugu. Jendeak gauza hauei die fobia, batez ere: animaliei, ekaitzei, altuerei, gaixotasunei, zauriei, harremanei, bidaiei hegazkina, igogailuak, autoa eta heriotzari. Ondorio larrienak dituena harremanei lotutakoa da: fobia soziala. Tratamendu aldetik asko aurreratu da fobien ikerketan. Fobia konkretuetarako psikoterapia konduktuala da eraginkorrena. Fobia eragiten dion estimuluaren aurrean egotea agintzen zaio, eta tratamendu bat ematen zaio horretarako. Fobia orokorrak (fobia soziala, adibidez) gainditzeko, lan gehiago egin behar izaten da (erlaxazioa, asertibitatea, role playing-a). Sarritan, botikak ere hartu behar izaten ditu gaixoak.