Docutec Vitoria-Gasteiz Jasone Osorok Gasteizen sartu eta, batez ere, hiritik ateratzeko odisea azaltzen digu: "9etan atera eta 11etan iritsi nintzen Elgoibarrera. Atera kontuak" Amorratuta idazten ditut lerrook. Gasteizen izan nintzen astearte arratsaldean. Goiz atera nintzen etxetik, garaiz iristeko. Hirian zehar zorabiatzekotan nengoela, txoko bat hutsik aurkitu eta bertan aparkatu nuen. Handik oinez joan nintzen, tokia gertu zegoelakoan. Jendeari galdetu nion eta bakoitzak norabide desberdin bat hartzeko esaten zidan. Oinek eztanda egingo zidatela pentsatu nuen, nire takoiak madarikatu nituen. Tira, iritsi nintzen, behar baino ordu erdi beranduago. Okerrena halere, iristear zegoen. Iluntzeko 9ak aldera autoan sartu nintzen etxera itzultzeko gogoz. Eta han hasi zen benetako odisea. Zeren, aizue, bene-benetan, Gasteiztik ateratzea Minotauroaren laberintoko irteera aurkitzea baino zailagoa da. Ikusi nuen seinale bakarrari kasu egin nion eta hantxe joan nintzen, beste bizpahiru autoren atzetik. Laurak galdu ginen, errotonda bati bira eman eta bidea amaitzen zela ikusita. Begiak zapi batekin estalita banitu bezala ari nintzen gidatzen. Halako batean errepide ilun batean atera nintzen: Arkaute. Kakazaharra! Gasolindegi batean galdetu nuen: Bergarako bidea? Gizona ez zen batere harritu, alderantziz, egunean dozena bat gidari geratzen omen da erabat galduta, irteera aurkitu ezinik. Txapuzeroak dira Gasteizko teknikoak, mecanoarekin jolasean ari diren haurrak baino traketsagoak errepideak egiten. Hara, badakit txiste txarra eta erraza dela baina ez nau harritzen Arabako hiriburuak Vitoria-Gasteiz izena izatea.Vitoria, hiriaren irteera aurkitzeak garaipen sentsazio konparaezina ematen duelako. Eta Gasteiz, atzera eta aurrera ibiltzeagatik depositoa hustu eta denbora galtzen delako. 9etan atera eta 11etan iritsi nintzen Elgoibarrera. Atera kontuak.