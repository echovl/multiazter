Docutec soldata soziala: familiari ala norbanakoari? Txiroei laguntza ematerakoan oinarri gisa familia ala norbanakoa hartzen duten bi eredu (EAE, Nafarroa) alderatzen ditu. Sailburuaren iritzia ere azaltzen du. Gutxieneko laguntzen banaketan malguago jokatu nahi dutela azpimarratu du Sabin Intxaurraga sailburuak. Gobernuek Hego Euskal Herrian ematen dituzten soldata sozialen zenbatekoa ez da gutxieneko soldatara ere iristen. Gutun Sozialaren proposamenari muzin eginda, Nafarroako Gobernuak familientzako laguntzak onartu ditu "LEHEN baino malgutasun handiagoz jokatu nahi dugu". Hala adierazi du Sabin Intxaurraga Eusko Jaurlaritzako Justizia, Lan eta Gizarte Segurantzako sailburuak Gizarteratzeko Gutxieneko Diru Sarreraren (IMI) eta Gizarte Beharrizan Larrietarako Laguntzen (AES) ematea arautuko duten bi aginduen nondik norako nagusia azaltzean. Atzo onetsi zituen Eusko Jaurlaritzaren Gobernu Batzordeak, Intxaurragak proposaturik, Gizarte Bazterketaren aurkako Legea garatzeko. Iaz EAEko 16.191 familiak jaso zuten gutxieneko laguntza soziala, eta une jakin bateko beharrak ordaintzeko laguntzak (hala nola etxeko alokairu eta mediku gastuak ordaintzeko), berriz, 12.610 lagunek. Dekretuen azalpenak dioenez, "tratu txarrak nozitutako emakumeentzako, guraso bakarreko familientzako eta egoera latzean dauden pertsonentzako laguntzaren kontzeptuari adiera zabalagoa eman zaio, eta, halaber, malgutu egin dira laguntzak lortzeko bete beharrekoak". Izan ere, dekretuen doikuntza horiek egoera berriei heltzea zuten helburu, hots, azkenaldion azaleratutako tratu txarrei buruzkoei, eta sailburuak berak nabarmendu bezala, "familia tradizionalak ez besteko unitate batzuk" ugaldu izan direla azken urteetan. Ildo horretan, Jaurlaritzak abian zuen "politika aurrerakoia sendotzea" helburu zuela komentatu zuen. Familiaka Nafarroako Gobernuko Ongizate, Kirol eta Gaztedia kontseilari Calixto Ayesak soldata sozialaren banaketa arautuko duen foru dekretu berria aurkeztu zuen atzo. Gobernuak proposatu eta Parlamentuak onartu Gizarte Bazterketaren Aurkako Planak zehaztutakoari jarraiki, dekretuak arautzen du Foru Gobernuak laguntza familiaka ematen segituko duela. Beraz, dekretuak ez du aintzat hartzen Herri Ekimen Legegileak, 14.000 nafarren sinaduren laguntzaz, Legebiltzarrera helarazi Gizarte Eskubideen Kartak proposatzen zuen neurria: laguntza gizabanakoka ematea, hain justu. Nolanahi ere, zenbait berrikuntza ezartzen ditu oinarrizko soldatan: jasoko den diru kopurua handitu egiten du, bergizarteratze egitarau pertsonalizatua segitzea ezartzen du laguntza jasotzeko baldintzatzat, eta soldata jasotzeko baldintzak arindu egiten ditu. Ayesaren dekretuaren arabera, bazterketa soziala pairatzen duten Nafarroako familiek gehienez gutxieneko soldataren %125a jasoko dute, eta gutxienez %75a. Egun gutxieneko soldata 69.270 pezetakoa da