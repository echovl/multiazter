Docutec Imanol Agirre: "Begietatik saltzen da" Euskal Herria aldizkaria da SUA argitaletxeak aurkeztu duen azken ekoizpena. Bihilabetekaria izango da, eta itxura dotorean eta txukunean Euskal Herriaren aurpegi ezberdinak erakutsi nahi ditu. Imanol Agirre arduradunetako bat da eta berarekin hitz egin dugu. Goizalde Landabaso: 'El mundo de los Pirineos'-en ahizpa txikia al da? Imanol Agirre: Bai. Azken bost urteotan 'El mundo de los Pirineos'-ekin izandako esperientzian oinarritu gara; filosofia bertsua du, eta estilo aldetik ere berdintsuak dira. Aldatzen dena esparru geografikoa da. Beste aldizkarian mendiak izugarrizko garrantzia du, ikaragarria da begietarako duen indarra. Aldizkari honetan, aldiz, mendiak ez dira hain ikusgarriak. Mendia azaldu, azalduko da, baina, lauagoa, lasaiagoa, eta garrantzia izango du. Baina, garrantzia. 'El mundo de los Pirineos'-ek mendizaleengandik hartzen du, eta argi dago beste honek gutxiago azalduko duela alderdi hori. Basabide asko agertuko dira, naturarekin bizitzeko aukera ezberdinak, mendiko ibiliak eta abar. Kulturak eta etnografiak pisu gehiago izango dute... Aldizkari honen ibilbidea ezberdina izango dela uste dugu. G.L.: Momentuz espainieraz kaleratuko duzue... I.A.: Gure asmoa berton dagoen ohiturari bizkar ematea zen. Hau da, orain arte espainierazko egitasmoetan euskarazko portzentaje jakin bat sartu ohi zen. Guk hori apurtu nahi genuen eta produktu ezberdin bi aurkeztu. Biak paraleloak, eduki berberekin baina hizkuntza ezberdinetan. Euskarak prestigioa eta duintasuna izan behar ditu, eta horixe da guk eman nahi dioguna. Ekarpen aberatsagoa izango du, asmo handiagoa da honek dakarrena. Zailagoa ere bada, jakina. Izan ere, gaitzagoa da komertzializatzeko. Produktu garestia euskaldunen munduan finkatzeak zenbait traba izaten du. Hasieran, gaztelerazkoarekin ariko gara; eta finkatuta eta nahikoa harpidetza badugula ikusten dugunean, euskarazkoari helduko diogu... Datorren Durangoko azokarako, beharbada. G.L.: Esan duzu, hizkuntza ezberdinetan egin arren, edukiak berdinak izango direla... I.A.: Eduki bera. Itzulpena izango da batetik bestera egingo duguna. Lehenengo zenbakian agertzen ziren euskaraz egindako idatzi bi, Itxaro Bordak eta Joseba Agirreazkuenagak egindakoak. Nik uste dut itzulpena oso ederto gelditu dela, eta hortaz, horrekin jokatuko dugu. Itxaro Borda espainieraz irakurtzeko aldizkari bakarra izan liteke EUSKAL HERRIA, eta interesgarria izango litzateke, esaterako, Miguel Sánchez Ostiz moduko idazleari euskaraz irakurri ahal izatea. Hortxe dago erronka, maila handiko itzulpenetan; zorionez gure artean itzultzaile handiak ditugu, eta aldea ez dut uste igarriko denik ere. G.L.: Euskarazko eta espainierazko irakurleak hain ezberdinak al dira? I.A.: Askok esan digute sentsibilitateak ezberdinak direla. Mundu bietan aniztasuna handia da, baina bakoitzak baditu bere-bereak diren bereizgarriak. Hala ere, kalitatean dago gakoa, eta biak ikusi arte nik neuk ez nuke ezer askorik esango. G.L.: 'El mundo de los Pirineos'-ek argazki eder-ederrak ditu, hemen ere ez dira makalak, gero! I.A.: Dinamika antzekoa da. Bost urteren buruan ezer ikasi badugu hauxe da: argitalpena begietatik saltzen dela. Jendeak begiratu egiten du, eta erakargarria dela ikusten badu, orduan erosten du. Beraz, itxura oso-oso ondo zainduta egongo da. Oso ikusgarria izan behar du aldizkariak. Irudiaren munduan bizi garela argi dugu, beraz oso ondo zainduko dugu alderdi hori. Horrek ez du ezer kentzen idatzi landuak agertzeko. Apalategietan gordetzeko idatziak egin nahi ditugu, inoiz bidaiaren bat egin nahi bada, kontsultarako balio dezan. Irudi ikusgarrietan eta testu landuetan oinarrituko da EUSKAL HERRIA. G.L.: Izena hautatzerakoan buruko min asko izan al zenuen? I.A: Buruari buelta asko eman genizkion. Arazoa da egoera ez-normalizatu batean bizi garela, eta askok esan dute izenak konnotazio politiko lar dituela. Guk uste dugu, EUSKAL HERRIA haratago doala. Historian badu erreferentziarik, badu tokirik, batere politizatu gabe egon den izena izan da. Oso berba arrunta zen. Eta guk arruntasun hori itzuli nahi diogu izen horri. Lehenengo, zenbakiarekin gertatu zaigu askok pentsatzen zuela horrelako izena izanda bestelakoa izan behar zuela edukiak, eta zabaltzerakoan konturatu dira ezberdina zela eta politikarekin ezelango zerikusirik ez zuela.  G.L.: Bigarrenak zer du? I.A.: Patxi Artzamendik hamar urte daramatza bide berdeak lantzen eta ezagutzen, eta honen gainean BIDE BERDEAK izeneko lana egin digu. Euskal Herriko bide berde batzuk hautatu ditugu. Gainera, ekarpen berezia izango du bertan agertutako bide guztiak ez direlako berdetzat hartzen, nahiz eta trenbide abandonatu bateko ibilgunea izan. Hortaz, bidea berde bihurtu nahi duenari erdi-eginda emango diogu. Bestetik Jabier Muguruza abeslari eta idazleak KAFE XARMANTGARRIAK idatzi du. Euskal Herriko kafetegi bereziez mintzo da bertan. Oma-Basondo aldera joko dugu, Urdaibaira, eta Basondon bertan duten benetako bisontearekin eta Santimamiñeko bisonte-marrazkiekin jolas egitea proposatuko dugu. MUNDUAN ZEHAR atalak jarraitzen du; Asturiasko baso batera joango gara. Gai nagusietako bat ZINEMA PAISAIAK izango da. Zinemagintzan agertutako euskal paisaiak zeharkatuko ditugu, Patton, Robin & Marian eta beste batzuk aipatzen ditugu. G.L.: Orain arteko harrera zelakoa izan da? I.A.: Zoragarria. Durangon 1500 ale saldu genituen, eta banatzaile guztiak alerik gabe geratu dira. Hori ikusita, beste 7000 ale kaleratu behar izan ditugu. Ez dugu datu zehatzik, baina nik uste dut jendeak oso gustura hartu duela; lehen esan dizudanagatik, 'El mundo de los Pirineos' baino irekiagoa da, publiko zabalagora bideratuta dago eta, beraz, askoren interesa piztuko du. G.L.: Egingo al dio konpetentziarik 'El mundo de los Pirineos'-i ? I.A.: Beharbada, zertxobait bai. Baina, kalte handirik ez. G.L.: Eta bertotik kanpo saltzeko asmorik bai? I.A.: Horixe da beste helburuetako bat. Alde batetik, Euskal Herritik kanpo bizi den euskal herritarrari herriaren zatitxo bat helaraztea. Bartzelonan, Parisen edo Ameriketan bizi direnengana ere iritsi nahi dugu. Eta bestetik, bisita egiten digutenengan ere bai. Horretarako, Madrileko eta Bartzelonako kokagune estrategikoetan jarri nahi dugu aldizkaria. Bertora datorrenak izango luke zer ikusia, zer ikasia, eta informazioa non jasoa. Hasieran nekeza izango da, baina apurka-apurka lortu nahi dugu eta denborak esango du lortu ote dugun. G.L.: Izan ere, horrelako aldizkari asko-askorik ez dago...I.A.: Bidaia-aldizkariek bete-beteta daukate kioskoa, baina egia da era honetako aldizkaririk ez dagoela. 'El mundo de los Pirineos'-ekin dinamika apurtu genuen. Ikusmolde geopolitikotik ikusita oso nahasia zen: estatu bi, komunitate ezberdinak... Baina, funtzionatu zuen, eta nik uste dut EUSKAL HERRIAk ere apurtu egiten duela orain artekoa. Hutsune handia izan dugu, zipriztin batzuk baino ez dira izan. Hemendik aurrera, ordea, Euskal Herria ezagutu nahi duenak ez du aitzakiarik izango.