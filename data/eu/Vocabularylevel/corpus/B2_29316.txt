Docutec Zer iruditzen zaizue? Medikuarengana joan, eta, Osakidetzako beste batek hanka sartu zuelako, ez ditu hartu gaixoak, nahiz eta egunkaria irakurtzen aritu kontsultan. Zer iruditzen zaizu? Bi seme dauzkat: Julen eta Beñat, zortzi eta hamabi urtekoak. Orain dela astebete, Juleni grano batzuk atera zitzaizkion gerrialdean, eta pediatrak esan zigun jateko zer edo zerk kalte egin ziola, ez zela kezkatzekoa; ukendu bat emateko, eta lasai egoteko. Beno, bada, esan bezala,  ukendua eman, eta handik egun batzuetara pediatrak berak esan zigun, sendabidean bazegoen ere, espezialistarengana joateko, badaezpada ere. Medikuak agindu bezala, anbulatorioan txanda hartu genuen, eta etxean erabaki genuen oraingoan nik neuk lagunduko niola umeari. Eguna etorri da, eta horrelakoetan egin behar izaten dena egin dut gaur goizean: lanetik atera, eskolara joan umearengana, Groseko anbulatoriora hurbildu, autoa aparkatzeko lekua bilatu, toki  bat aurkitu  txiripaz, OTAko papera ordaindu —gehixeago, ezustean jende asko egon baitaiteke zain anbulatorioan —, korrika iritsi, bosgarren solairura oinez igo eta erizainaren zain geratu. Horrela ginela, emakume batek esan dit lasai sartzeko kontsultara, jendearen zain daude eta. Atea jo, sartu eta han zeuden mediku dermatologoa eta bere erizaina, egunkaria irakurtzen. Egun onak eman, eta sendagileak galdetu dit ea zein den gure etxeko medikua. Halakoa dela erantzun diot, eta hara non adierazten didan berak ezin gaituela hartu, hari ez dagokiolako. Oker bat egon dela. Ezin sinetsirik eta zetorkidana sumatuz, ea orduan zer egin behar nuen galdetu diot. Berak, zutitu eta ateraino lagunduz, ez dagoela inolako eragozpenik esan dit: harreragunera joateko eta dagokigun medikua eskatzeko. Nik, jarraian, baina ea gaur bertan hartuko gaituen mediku horrek galdetu diot, eta hark erantzun dit, lasai-lasai, a!, hori berak ez dakiela. Hortik aurrerakoan ez dut inolako arazorik izan. Are gehiago, harreraguneko langilea —oso jatorra eta profesionala— ni baino gehiago haserretu da: anbulatoriokoek arreta handiagoa jarri behar dutela lan egitean, ederra egin digutela, mediku horrek ere ahalegin handirik gabe  "mesedetxoa" egin ziezagukeela, etab. Amaitzeko, bi aste barrurako hitzordua eskuan, nabari dut nire barnean gero eta amorrazio handiagoa dudala aipaturiko mediku horrek egin digunarengatik, nahiz eta une horretan tenple onean harrapatu nauen. Zer iruditzen zaizue? Alex Mungia Donostia