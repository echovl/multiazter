Docutec Urrutiko injustizia Iritzi artikulu honetan injustiziaren aurrean izan ohi dugun jarrera aztertzen du eta, batez ere, salatzen zein itsu garen hurbileko injustiziarekin. ARANTXA ITURBE / Izenik gabeko hildakoek min gutxiago egiten digute izena dutenek baino. Eta zer esanik ez zenbaki huts diren hildakoek, aurpegirik ere ez dutenek. Ez dira existitzen guretzat. Hiltzen direnean bakarrik jakiten dugu bazirela, hil direlako. Beranduegi negar egiteko. Baita hunkitzeko ere, baldin-eta hil direnengatik negarrez ari direnak ez badizkigute erakusten. Horixe izaten baita froga nagusia hildako haiek ere izena bazutela konturatzeko, eta hil aurreko bizitza bat, eta maite izan zutela, eta maite izan zituztela, eta dituztela, eta bizitza ez dela inoiz haiek hil aurretik bezalakoa izango hil direlako negarrez ari direnentzat. Kontua da sei hilabete pasatu direla eta saiatu direla gure bihotzak hunkitzen dorre bikietan hildako milaka pertsonak ahaztu ez ditzagun. Ez dakite seguru zenbat izan ziren ere. Bakoitzaren etxean, bakoitzaren guraso, anaia-arreba-ahizpa, seme-alaba, lagun, emazte, senar, maitale, lankide, ezagun, lehengusu, izeba, osaba, aitona edo amonaren etxean jakingo dute bat falta dela, inportanteena, berek maite zutena. Eta denak batuta kontuak ateratzea nahikoa izango litzateke kopurua zehazteko. Baina han gertatutako izugarrikeria munduak ez ahazteko ikuskizuna egiten ari diren bitartean, hura bezain urruti geratzen zaidan beste toki batera joaten zait burua, dorre bikirik ez duen toki urrun hartara. Eta bururatzen zait han ere guraso, anaia-arreba-ahizpa, seme-alaba, lagun, emazte, senar, maitale, lankide, ezagun, lehengusu, izeba, osaba, aitona edo amonaren etxean bat faltako dela, inportanteena, berek maite zutena. Eta denak batuta kontuak ateratzea nahikoa izango litzatekeela kopurua zehazteko. Nahiz, azken batean, hildakoen kopurua izan gutxienekoa. Hildako bakoitza bakarra delako maite duenarentzat. Kuriosoa da zeinen erraz egiten dudan ariketa hau milaka kilometrora dagoen-zegoen jendearekin, eta zenbatez zailagoa den ariketa bera oso kilometro gutxira dagoenarekin. Gertutasunak itsutu egingo banindu bezala. Buru-hipermetropea banintz bezala. Izenak zenbat eta gertuago, orduan eta borrosoago ikusiko banitu bezala. Eta sakon-sakonean ez da hain zaila. Negarrez ari denaren malkoei begiratzea besterik ez da. Erakusten dizkigutenei. Eta erakusten ez dizkigutenak imajinatzea, urrutikoekin egiten dugun bezala. Baina gertutasunak bihotza gehiegi kaltetuko ote digun beldurrez nahiago dugu urrutiko injustiziaz aritu. Miopeak izan arren.