Docutec «Eskolak euskaraz ematearekin ez dugu ziurtatzen kultur transmisioa» Ikastolen Konfederazioak eta 63 adituk euskaldunok Euskal Herriaz eta munduaz jakin beharrekoa biltzen duen lana jorratu dute: "Euskal curriculuma. Adituen ekarpena". Lore Erriondo EHUko irakaslea da, eta Kultur Ibilbidea lanean parte hartu du. Lore Erriondo, ehu-ko irakaslea / Lore Erriondo Euskal Herriko Unibertsitateko (EHU) irakaslea aspalditik dabil euskal curriculumaren inguruko azterketak egiten. Euskal curriculuma. Kultur Ibilbidea lanean ere aholkulari gisa jardun du. Erriondoren ustez, lehen ahoz transmititzen zen kultura, baina gizarte aldaketen ondorioz, arriskuan dago belaunaldien arteko kultur transmisioa. Ahozko transmisioa galtzeko arriskuak oraindik eta premiazkoagoa egiten du euskal curriculuma finkatzea? Jakina. Euskaldun izateaz ari gara. Euskara herriaren arima dela esaten da. Egoera normalizatuetan bai, hizkuntza komunikaziorako eta kulturaren transmisiorako tresna izaten delako. Baina hizkuntza eta kultura gutxituok bizi ditugun egoeretan, erasotzaileen asmoa izaten da hizkuntzaren eduki sinbolikoak ezerezean uztea eta horretarako ahalik eta interferentzia gehienak sartzen dituzte. Horrela, mundua irudikatzeko hizkuntza nagusi eta arrotza daukagu. Prozesu natural horrekin jarraituz gero, hizkuntza etiketa soila bihurtzen da. Naturan ekonomia denez nagusi, hurrengo urratsa hizkuntza bera desagertzea da. Gauza berbera adierazteko bi etiketa ezberdin baditugu, bata derrigorrezkoa eta bestea hautazkoa, azkenean, derrigorrezkoarekin geratzen gara. Beraz, eskolak euskaraz ematearekin euskal kulturaren transmisioa ziurtatuta dagoela esatea ez da guztiz egia. Beraz, ikastetxeetan euskara izateko aldarrikapena alde batera utzi, eta euskal curriculuma eskatzen hasi behar dugu. Ezinbestean, biak lotuta daude. Ezin dira ulertu hizkuntza alde batetik eta kultura bestetik. Baina, beharbada gehiegi heldu diogu hizkuntzaren alderdi metalinguistikoari, eta hizkuntzak duen alde kultural eta sinbolikoa alde batera utzi dugu. Euskara estandarizatua dugu, eta hori aurrerapauso oso garrantzitsua da. Baina horrekin ez daukagu dena eginda. Ezinbesteko elementua da kulturaren transmisiorako, baina ikuspegi osoa izan behar dugu. Euskaraz ikasi behar dugu, baina euskal edukiak ere bai. Zergatik da hain garrantzitsua gure curriculuma izatea? Gure curriculuma izanda gure kultura transmitituko dugu. Hau da, zer izan garen, zer garen eta zer izan nahi dugun. Edozein eskola sistematan, hori gizarte zientzien bitartez egiten da, atxikimendu eta identitate bat lantzen delako horrekin. Eduki honek edo besteak ez du horrenbesteko garrantzirik, baina atxikimenduak garrantzi handia du. Hau da, norbera leku jakin bateko hiritar bezala identifikatzea garrantzitsua da. Hasteko, horrek psikologikoki orekatzen gaitu; nonbait txertatuta zaude. Bestela, ez ez da errorik izaten, eta errorik gabe gelditzeak arazoak sortzen ditu. Bestetik, nonbaitekoa sentitzeak atxikimendua ematen dizu, gizarte horretan inplikatzea eta parte hartzea. Hori ezinbestekoa da edozein gizartetan, gizarteek horrela egiten baitute aurrera. Euskal kulturaren transmisioa ziurtatuta dago ikastetxeetan? Ez. Izango dira ahaleginduko diren ikastetxeak eta irakasleak, baina ezin dugu ziurtatu eskolan euskal kultura trasmititzen denik. Iparraldeko eta Hegoaldeko ikasleak elkartzen ditugunean zeinen erreferentzia ezberdinak dituzten ikustea baino ez dugu horretaz ohartzeko. Prozesuak aurrera egiten badu, euskaraz egingo dugu, baina Iparraldekoekin baino gehiago identifikatuko gara Espainiako biztanleekin, kultur erreferentziak Espainiakoak ditugulako; eta Iparraldekoei gauza bera gertatzen zaie. Horrela, desagertzera goaz. Nork jarri behar du indarrean euskal curriculuma? Administrazioek. Gizarte mugimenduetatik sortzen dira aldarrikapenak, eta, egiten den lana kalitatezkoa dela igarri eta presioa jasotzen badute, neurriak hartuko dituzte. Zure ustez, borondaterik ba al dute administrazioek? Batzuk ahaleginak egiten ari dira. Zer esanik ez, EAEn Nafarroan eta Iparraldean baino ahalegin handiagoak egiten ari dira. Jaurlaritzako Hezkuntza Saila ari da zerbait egiten, baina horrelako ekimenak proiektu politikoekin lotuta daude, eta politikariek indar politikoen arteko oreka bilatu behar izaten dute. Gaur egun, beste garai batzuetan baino jarrera hobea dago, baina haiek esaten duten moduan, batzuetan eskuak lotuta dituzte. Euskal curriculuma eraikitzeko eta indarrean ipintzeko aukerarik badaukagu? Ez. Madril eta Paris dira curriculumak zehazten dituztenak. Baina, EAEk eta Nafarroak curriculumaren %45i izaera propioa jar diezaieke. Nahikoa al da %45? Ezer baino gehiago bada, behintzat. Baina beste era batera egin beharko genuke. Inposatzen digutenari soinekotxo bat jarri beharrean, herri bezala zer beharko genukeen pentsatzen hasi beharko ginateke. Horrek ez du esan nahi errealistak izan behar ez garenik eta inguruan ditugun baldintza politikoak eta arau administratiboak bete behar ez ditugunik, bestela isolatuta egon nahi dugula esango digutelako. Frantzia eta Espainia aintzat hartu behar genituzke