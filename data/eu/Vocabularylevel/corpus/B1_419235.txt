Docutec Grafitiak, arte adierazpen gaztea Kaleari lotutako mugimendua da grafitigintza, koloretako spraya hartuta mundua irudikatzeko artea. Hasieran bandalismotzat jo bazen ere, arte adierazpen gisa definitzen da egun eta hori dela eta, ohikoa da arte-erakusketetan grafiti bat baino gehiago ikustea. Hormak, treneko bagoiak, erakusleihoak... ez dago mugarik, nork bere buruari ezartzen dizkionak baino. Grafitigintza Euskal Herrian AEBetako hiri handiak izan ziren grafitien sorleku, eta bertatik mundu osora hedatu zen mugimendua. Espainiar estatura 80ko hamarkada hasieran iritsi zen, Madrilgo eta Bartzelonako base militar amerikarretatik gertu bizi ziren gazteak estatubatuarren ohiturak ikusten eta kopiatzen hasi zirenean. Berehala zabaldu zen beste hainbat tokitara. Euskal Herriaren kasuan, Bilbora eta Gasteizera iritsi zen lehenik, 80ko hamarkadaren bukaeran. 90eko hamarkadara arte, ordea, ez zen erabat finkatu. Ibai Garai grafiti-egile arrasatearrak ongi gogoratzen ditu garai haiek. Negu Gorriak taldearen marrazki bateko letrak kopiatzen hasi ginen lagun batzuk. Ondoren, grafia desberdinak lantzen eta zirriborroak egiten jarraitu genuen. Poliki-poliki hasi ginen arte honetan murgiltzen eta horretan ari gara oraindik ere". Grafitiak eta hip-hop musika Hasieran, hip-hop mugimenduari lotuta etorri ziren koloretako sprayak gurera eta hip-hoparen lau elementuak lantzen zituzten: kantaria, grafiti-egilea (idazlea), DJa (musikaria) eta breakdance-dantzaria (dantza). Mugimenduan parte hartzen zuenak osagai guztiak egiten zituen bere. Azken urteotan, ordea, bereizi egin dira lau diziplinak eta ez dute zertan elkarrekin joan. Era berean, gero eta ohikoagoa da musika estilo ezberdinak grafitigintzarekin nahastea. Idazleak ala artistak? Beren ezizena edonon margotu ohi dute grafiti-egileek, eta horregatik, idazletzat hartzen dituzte askok. Grafiti-egile batzuek talde (crew) moduan sinatzen dute, beste askok, berriz, beren ezizen pertsonalei eusten diete (tag). Nolanahi ere, gutxik aitortzen dute bere izengoitia, arazoak ekiditeko, agian. Gafiti-egileek ez dute beren burua inon kokatu nahi, eta beren artea beste adierazpide mota bat dela diote. Ibai Garairen esanetan, "Etiketak kanpotik datoz, eta denetik deitzen digute: artista, idazle, bandalo... gu, berriz, askeak gara, eta ez dugu geure burua sailkatu nahi". Kasuak kasu, grafiti-egile askok erakusketetan erakutsi dituzte beren marrazkiak, eta zenbait grafiti-lan artelantzat jotzen dira egun. Grafitiak ezin dira edonon egin, beraz, grafiti-egileen betiko buruhaustea izan da non margotu erabakitzea. Onartuta dauden tokien errutina eta debekatutako lekuen tentazioaren artean aukeratu behar dute sarritan. Beraz, non dago muga? Hor dago koska. Grafiti-egile askorentzat nork bere buruari ezartzen dion zentsura da gakoa. Ibai Garairen esanetan, "grafitiak egiterakoan beharrezkoak dira errespetua eta gizatasuna, dena ezin da anarkia izan". Zaila da, ordea, muga jartzea, hau da, arte adierazpidea noiz amaitzen den eta bandalismoa noiz hasten den erabakitzea. Muga hori finkatzeko irizpide desberdinak ditu norbanako bakoitzak, baita udalek ere. Badira neurri zehatzik ez duten udalak eta aldi berean, badira araudi zorrotza dutenak ere. Euskal herrira etorrita, Gasteiz hiriko araudia nahiko ona omen da grafiti-egileentzat. Baimenak eskatuz gero, ez omen da arazorik egoten grafitiak egiteko. Horregatik, bertan dago Euskal Herriko grafiti kopuru handiena eta jarraitzaileen esanetan, baita landuena ere. Ibai Garairen esanetan, "talentu handiko talde bat baino gehiago dago". Hiriko pieza gehienak kanpoko auzoetan daude, nahiz eta erdigunean ere zenbait grafiti ikus daitekeen. Bilbon ere lan dezente dago kalean ikusgai, baina udalak neurriak hartu ditu treneko bagoiak "babesteko". Bandalismotzat jotzen du bagoiak margotzea, eta honela, 3.000 eurotik gorako isunak jartzen dizkiete treneko eta metroko bagoiak margotzen harrapatzen dituztenei. Donostiako zein Iruñeko egoera are zailagoa da grafiti-egileentzat, bertako udalek garbiketa talde iraunkorrak kontratatu baitituzte lanak ezabatzeko. Hemendik kanpo adibide bat aipatzearren, Bartzelonan aurkituko dugu grafitigintzaren aurkako politikarik gogorrenetako bat. Izan ere, grafologoak kontratatu ditu Kataluniako hiriburuko udalak, grafitietako sinadurak identifikatzeko. Neurri hori hemen ere hartuko den beldur dira euskal grafiti-egileak. Dena dela, Ibai Garairen iritziz, grafitigintza ez da neurri zorrotzekin ahulduko. "Toki askotan saiatu dira modu askotara grafitiak ezabatzen, baina ez dute erabat lortu. Beti dator grafiti-egileen erantzuna" dio Garaik.