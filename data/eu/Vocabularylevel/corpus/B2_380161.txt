Docutec Tripako mina: sintoma oso usua Sabeleko mina da digestio-aparatuko gaixotasunen klinikan sarrienik agertzen den sintoma. Min hori sorrarazi edo eragiten duten arrazoiak anitzak eta askotarikoak dira: izan daitezke arrazoi mekanikoak (buxadura bat, esate baterako), edo inflamatorioak, edo baita infekziosoak ere; mina ager daiteke odol-hodien irrigazioan akatsen bat gertatu delako, edo tumore bat izan daiteke sabeleko minaren azken arrazoia. Aniztasun horrek diagnostikoa zaildu egiten du. Abdomeneko minak hiru motakoak dira nagusiki: * Min biszerala Sabeleko organoetan sortua da. Mina sorra izaten da, gaizki lokalizatua normalean. Batzuetan, sabeleko asetasun edo betetasun-sentsazio moduan agertzen da. Beste batzuetan, ordea, min kolikoa izan daiteke (hesteetako minak esaten zaie), eta minekin batera goragaleak, gorakoak, zurbiltasuna eta izerditzea agertu ohi dira. * Min parietala Sabeleko paretetan dauden egituretan sortua. Mugimenduekin okerragora egiten du, eta eskuekin haztatu edo palpatzean mina areagotu egiten da. * Min erreferitua Horrela esaten zaio estimuluaz bestelako lekuetan nabaritzen edo sumatzen den minari. Esate baterako, gerta daiteke mina eskuin-sorbaldan sentitu eta arrazoia kolezistitis bat (behazun maskuriko inflamazioa, alegia) edo behazun-kolikoren bat izatea. Edo mina bi sorbalda-hezurren artean nabaritu arren, bularraldeko aortaren disekzioa izatea minaren arrazoia. Apendizitisaren kasua ere argigarria izan daiteke: urdail-ahoko min sorra bezala hasi eta ordu gutxiren buruan apendizitis bat izatea, mina eskuineko hobi iliakoan kokatuz. Antzeko adibide ugari aipa daitezke, sabeleko mina behar bezala diagnostikatzeko zailtasunak zertan diren erraz ulertzeko. Dena den, medikuak saiatzen dira sabeleko minaren azken arrazoia identifikatzen, eta horretarako baliagarria da mina abdomenaren goiko erdian ala beheko erdian sumatzen den bereiztea, kasu batean ala bestean arrazoiak oso diferenteak izaten direlako. Eta, jakina, zer-nolako susmoa duen medikuak, halako proba diagnostiko osagarriak eskatuko ditu (ekografiak, analisiak, enema opakoa, endoskopiak, etab.), bere susmoa berresten ote den ala, alderantziz, bestelako patologiaren baten bila abiatu behar ote duen jakiteko. Horrela, goiko abdomen-erdian mina sorraraz dezaketen prozesuen artean, usuenak hauek dira: a) Gaixotasun ultzerosoa (zulaketarekin konplikatua ala batere konplikaziorik gabea) b) Behazuneko harriak edo behazuneko inflamazioa c) Pankreatitisa d) Hesteetako buxadurak Mina beheko abdomen-erdian sumatuz gero, ordea, beste patologia batzuetan pentsatuko du medikuak: a) Patologia ginekologikoa (obulutegiko kisteak, tronpa nahiz obulutegiko inflamazioak, haurdunaldi ektopikoak, etab.) b) Jatorri urologikoa duen mina: gernu-infekzioak, harriak edo kalkuluak, .... Eta sabeleko lokalizazio-kontuekin bukatzeko, ez dira ahaztu behar hobi iliakoetan sumatu ohi diren minak. Eskuinaldean apendizitisa baztertu beharko litzateke batez ere, eta ezkerraldean dibertikulitisa, kolitis iskemikoa eta tumoreak izango lirateke diagnostiko diferentzialerako kontuan hartu beharreko prozesuak. Paradoxikoa dirudien arren, tripako minaren azpian (edo jatorrian) sabelarekin edo abdomenarekin loturarik edo zerikusirik ez duten bestelako arrazoiak ere egon daitezke, eta horiek guztiak sabelaz kanpoko jatorria duten minen artean sailkatuko genituzke. Arrazoi hauen zerrenda oso luzea izango litzateke, eta lan honetan nagusienak bakarrik aipatuko ditugu: a) Odol-hodietako lesioak. Izan daitezke bihotzaren irrigazioaz arduratzen diren arteria koronarioetan gertatutako akatsak, baita aorta arterian bertan ere izandakoak (aneurisma disekatzaileak, adibidez). b) Arnas infekzioak. Pneumonia baten edo pleuritis baten eraginez, esaterako tripetako mina senti dezake gaixoak. c) Min psikogenoa. Horrela esaten zaio inolako estimulu organikok azaldu ezin dezakeen sabeleko minari. Kasu hauetan estres-egoerek nabarmen okerragotzen dute mina, eta analisietan ez dago inolako alteraziorik. ZER EGIN BEHAR DA KASU HAUETAN? Aurretik ikusi dugun bezala, sabeleko minaren atzean hainbat arrazoi egon daitezke. Beraz, kasu batetik bestera aldeak eta diferentziak egongo direla onartuta ere, jarraibide orokor bat proposatuko da hurrengo lerroetan, betiere gaixo bakoitzaren kasuan bere ezaugarrietara egokitu eta moldatu beharko dena. - Garrantzi handikoa da gaixoaren aurrekariak ezagutzea: ea aldez aurretik ebakuntza kirurgikorik egin ote dioten, herniarik baduen ala ez, ze botika hartzen dituen, alkohol-kontsumoa, diabetesik ote duen, ziklo menstrualarekin izan ditzakeen loturak, etab. - Historia kliniko egokia egingo da: minaren hasiera nolakoa izan den, non kokatzen den (lokalizazioa), ea norabait irradiatzen den, edo postura aldatzearekin batera minaren intentsitatea ere aldatuz doan, janari-edariekin izan dezakeen lotura. - Minarekin batera gaixoak bestelako sintoma digestibo batzuk ere izan ditzake (goragaleak, gorakoak, ...). Gaixoa ikuste hutsak, sarritan, aukera emango dio medikuari koadro akutu eta larria presakako atentziorik eskatzen ez duen bestelako patologia sinpleago batetik bereizi eta lehen balorazio klinikoa egiteko. - Ezinbestekoa da miaketa fisiko zehatza egitea, eta horren barruan sartuko lirateke inspekzioa edo ikuskapena, palpazioa edo haztapena, perkusioa eta auskultazioa (sabelekoa edo abdomenekoa, ez bularraldekoa kasu honetan) - Jarraian proba osagarriak egingo dira, kasuan kasu:       - Hemograma. Odoleko analisi biokimikoak       - Koagulazio-probak       - Elektrokardiograma (EKG)       - Bularraldeko eta sabelaldeko erradiografiak       - Abdomeneko ekografia ETA TRATAMENDUA? Tripako minen tratamendua arrazoi sortzailearen araberakoa izango da. Jendeari harridura gehien sortzen dion kontuetako bat zera da, zenbat kostatzen zaien medikuei gaixoari mina kentzeko analgesikoren bat ematea. Baina minaren arrazoia ezagutu ezean, ez da komeni mina baretzea edo lasaitzea, abdomenean lokalizatua dagoen prozesu horren eboluzioa ezagutzeko dugun bide bakarra mina nola aldatzen doan ikusi eta kontrolatzea baita. "Sabeleko organoek" guri zerbait esateko duten modu bakarra minaren eboluzioa jarraitzea da. Eta minaren arrazoia zehatz-mehatz zein den jakin arte, ez genuke botikarik eman behar mina gutxitzeko. Mina zerk sortzen duen jakin bezain laster, ordea, arrazoia tratatzen hasiko gara, analgesikoekin eta bestelako botika edo terapiekin (ez ahaztu ebakuntza kirurgikoa ere beharrezkoa izan daitekeela). Jabier Agirre, UZEI____ Artikulu honi buruzko ariketa-sekuentzia egiteko, bilatzailean 381686 idatzi.