Docutec Lurrik gabeko nekazaritza Kormenzanak deitoratu du profesionalizazioa «saldu» dutela administrazioek, «nekazaritza industriala mozorrotu» guran edo. Eredu industriala dugu, eta, ondorioz, baserritarrik gabeko lurrek Almeriako tomateak eta Marokoko piperrak jan beharra dakarte MIKEL KORMENZANA.  BIZKAIKO EHNE Kormenzanak deitoratu du profesionalizazioa «saldu» dutela administrazioek, «nekazaritza industriala mozorrotu» guran edo Basetarritarra eta, martxoaren hondarretik, Bizkaiko EHNE sindikatuko lehendakaria da Mikel Kormenzana urduñarra. Gasteizko EHNEren egoitzan dabil beharrean, oraingoz. Kezkatuta dago «ohiko nekazaritza odolusten» ari delako ekoizpen eredu industrialagatik. Galzorian dago Bizkaiko nekazaritza? Mordoxka bat estatistika eta datu ofizial ikertu ditugu azkeneko boladan, eta egiaztatu dugu egoera uste baino larriagoa dela. Lanpostuen %60 galdu dira hamarkada batean. 1994tik hona. Nekazaritza Politika Bateratuak ez ezik, hemengo administrazioen politika arbuiagarriek ere zeresan handia eduki dute. Beti dago marjina herrialde bakoitzak bere beharrizanen arabera moldatzeko Europako legedia. Jaurlaritza eta Aldundia, ordea, ez dira batere fin ibili. Zer dela eta? Profesionalizazioa saldu digute, eta baserrietako ekoizpenaren intentsifikazioarekin batera, emakumeak landa mundutik at geratu dira. Baina lanpostuez gain, lurra galdu da. Sano, gainera. Lurra lurzoru da agintarientzat. Pabiloiak, etxebizitzak, golf zelaiak eta bestelako azpiegiturak eraikitzeko esparru zabalak. Ez dituzte nekazaritzarako lurrak zaintzen. Bat ere ez. Ustiapen gero eta handiagoen alde egin dute, baina ustiapen gero eta gutxiago daude. Gutxi batzuek gero eta gehiago ekoizten dute eta baserritar txikiak kasik lurrik ez daukate. Are gutxiago gazteek. Nekazaritza, beraz, ez da gaztetzen, neska-mutil prestuak egon arren. Hitz bitan: lurrik gabeko nekazaritza bultzatu du Jaurlaritzak. Nekazaritza industriala. Nekazaritza intentsiboa, lurrik ez eta elikaduraren subiranotasuna... Ezin lortu. Ekoizpen ereduekin lotuta dago elikaduraren subiranotasuna. Kalitatezko produktuak ekoitzi behar ditugu baserritarrok, eta ekoitzitakoak merkatu lokaletan saldu. Horrela, kontsumitzaileek eurek kontrolatuko dute ekoizpen katea, hein handi batean behintzat. Tamalez, izugarrizko burokrazia batek sailkatzen du generoa gaur egun. Nekazariek kontrol ezin zorrotzagoak gainditu behar dituzte. Ustiapen industrialetako lurjabe handiek beste. Horrek ez dauka ez hankarik ez bururik. Ez dago orekarik, eta ekoizkinak ez dira osasuntsuagoak. Zein da konponbidea? Baserritar txikiek aukera eduki behar dute merkatu lokaletan salmenta zuzenean aritzeko. Kalitate berme batekin, noski. Baserritarrak badaki gauzak txarto eginez gero piperrik ere ez duela salduko. Kalitatezko generoa ekoitziko du, eta Administrazioaren aldian aldiko osasun kontrolei esker jakingo du bide onetik doan edo ez. Traba teknikoak dira ezabatu beharrekoak. Funtsik gabeko zigilu, agiri eta baimenak. Gauza bat da hamar mila pote tomate merkaturatzea, eta besterik da dozenaka batzuk saltzea herriko plazan. Zenbat eta tratu zuzenagoa, hobe, behi eroen moduko gaitzak eragiteko aukera gutxiago. Nekazaritza eredu industriala gaitzetsi duzu. Zergatik? Ereduan datza nekazaritzaren mamia. Nekazaritza industrialak izadiari kalte egiten dio, lanpostu prekarioak sortzen ditu, jakien kalitateari kalte egiten dio, eta landatar herriak desagerrarazten ditu, txaletez betetako urbanizazioen mesedetan. Kapitala dauka sorburu eta helburu, eta Jaurlaritzak, gaurdaino, eredu hori hobetsi du. Industrializazioa mozorrotu guran dabil. Baserritarrik gabeko landa inguruneek zer dakarte? Elikaduraren menpekotasuna. Almeriako tomateak eta Marokoko piper berdeak jan beharra, adibidez. Landa eremuak eta betiko sare ekonomikoak deuseztatzea dakarte, finean. Zer gertatu behar da ohiko nekazaritzak iraun ahal izateko? Administrazioak ez ikusiarena egin dio nekazaritzaren odolusteari. Behingoagatik, tentuz eta neurriz jokatu behar du. Azkeneko aukera daukagu nekazaritza pizteko, eta baserritarrok kontsumitzaileekin elkartu beharko gara, presio handiago egiteko. Administrazioak oso gogoan hartzen baitu horien hitza. Elikaduraren subiranotasunak gastronomiari eragiten dio, eta gastronomiak kulturari. Euskal Herriko kulturaren alde garrantzitsu bat dago galzorian.