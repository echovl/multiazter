Aldizkari Digitala Kubo-kutxa aretoan "Mariscal bizi poza!" "Beti pentsatu izan dut inguratzen nauen guztia marraztuz hobeto ulertzen dudala bizi naizen mundua. Apunteak hartuz, objektuak, mugimendua eta argia atzeman eta koadernoan finkatzen ditut. Paisaiarekin elkarrizketatzea bezala da. Ikusten ditudan gauzen arimari argazkia ateratzea". Javier Mariscal Mariscalek dio, gizaki primitiboak, gizatiarragoak izaten hasi zirela marrazkien bidez komunikatzen hasi zirenean, gorputz-keinu eta ahotsaren bidez komunikatzeaz gain. Bere lan-prozesua ez da disziplina batera mugatu, alderantziz, arlo ezberdinak jorratu ditu: komikia, eskultura, argazkia, etxe barruak, altzariak, filmak eta abar.     Kubo-kutxako eskubiko gelan marrazkiak, zirriborroak, liburuak eta argitalpenak ikus daitezke. Areto handiaren erdian, berak diseinatutako aulkiak, platerak, ontziak, mahai-tresnak eta abar daude. Bartzelona 92ko eta Hannover 2000ko ospakizunetarako maskotak, Bizi Poza eskultura eta oihala eta New York eta Habana hirien marrazkiak dira gelako obrarik nagusienak. Mariscal valentziar diseinatzailearen obra marrazkian dago oinarritua. Berak dio marrazketa irakurketa eta idazketa baino askoz lehenago sortu zela. Diseinuko lehen ikasketak Bartzelonako Elisava eskolan egin zituen. Berehala ohartu zen ikastetxeko giroa ez zela egokiena bere sormena gauzatzeko eta bere kabuz bidea urratzea erabaki zuen. 1975ean aa Valenciaa komikia eta zenbait gidoi eta ixtoriotxo argitaratu zituen. 1976an Nasti Plasti albumean parte hartu zuen. 1979an Bar Cel Ona logotipoa eta Duplex aulkia diseinatu zituen. Lan hauek arrakasta handia izan zuten irakurleen artean eta 1980ko hamarkadan helduen komikien boom-a izan zen Espainian. 1987an Parisko Georges Pompidou museoan erakusi zituen bere artelanak. Mariscal artista pluridisziplinarra da eta bere estudioa ideien laborategi bat. Bertan, marrazkilariekin batera, zinegile, diseinatzaile eta arkitektu ezagunek lan egiten dute. Talde-lan hauen emaitzak dira, esate baterako, Chico eta Rita filma eta Bilboko Gran Hotel Domine luxuzko eraikina. Erakusketa hau 2012ko urtarrilaren 29ra arte egongo da ikusgai Donostiako Kubo-kutxa aretoan.  