Docutec Endika Bengoetxea: "Aldaketa dator unibertsitatera" Aldaketa handia dator unibertsitate mundura, Europa osorako esparru unibertsitario bateratua eratuko baita; EHUn horri buruz informazioa emateko ardura Endika Bengoetxea irakasleak du. Kezkaz eta zalantzaz beteta hurbiltzen zaizkio azkenaldian Endika Bengoetxeari EHU Euskal Herriko Unibertsitateko ikasle eta irakasleak. Informatika irakaslea da berez, baina azkenaldian Europan eratzear den esparru unibertsitario bateratuaren gainean informazioa jasotzea, zabaltzea eta azaltzea da bere egiteko nagusia. Argi kontatzen ditu kontatu beharrekoak. Europako unibertsitate sistema bateratuak ekarriko dituen aldaketen inguruan informazioa zabaltzen ari zarete unibertsitate barruan. Zein izango dira aldaketa nagusiak? Titulazio mota guztiak aldatuko dira, eta titulazio bakoitzarekin, konpetentzia profesionalak ere bai. Alegia, titulazio bakoitzak zer lanbide izateko eskubidea ematen duen ere zehaztuko da. Europak hori egiteko irizpide batzuk emango dizkigu: titulazio bakoitzak zer iraupen izango duen, ikaslearen lana nola neurtu behar den, zer dokumentu erabili behar diren ikasleen lana estatuen artean ulergarria izateko... Aldaketa handia izango da... Bai, guk hemen irakasteko oso modu partikularra daukagu, eta Europan ez da normalean horrela izaten. Erasmus programarekin atzerrira joaten diren ikasleek ikusten duten lehen gauza izaten da klaseak erdira jaisten zaizkiela ia beti. Hemen klase ordu pila bat ditugu, baina beste lekuetan, oro har, klase gutxiago egiten dira, eta ikasleen lana tutoreek jarraitua bultzatzen da batez ere. Hainbat aditu bildu zarete egunotan Euskal Herriko Unibertsitatean kreditu sistema berriaz mintzatzeko. Horietako batek zera esan du: «Orain arte gure unibertsitateetako ikasgeletan nagusia irakaslea izan da, orain ikaslea izango da». Horretan datza aldaketa? Bai, guztiz. Espainian egin diren erreforma gehienetan ia beti irakaslearen ikuspegitik egin dira aldaketak. Eta orain ez da horrela... Ez, eta, hain justu, horixe da irakasleek egin beharko duten ahalegin handienetako bat. Adibidez, gaur egun, titulazio batean nola neurtzen da irakaskuntza karga? Irakaslearen lanarekin, ez ikasleenarekin. Baina hemendik aurrera ez da hala izango; titulazioa emango zaio ikasleari lanordu jakin batzuk gainditzen dituenean; hori bai, gainditu egin behar ditu. Hortik dator aldaketa. Irakasleen lan egiteko era nabarmen aldatuko da. Prest ikusten dituzue aldaketarako? Gehienak, bai. Leku guztietan bezala, batzuek motibazio handia dute, eta beste zenbaitzuek ez dute hainbeste aldatu nahi. Atera kontuak, ia 4.000 irakasle gara EHUn, eta, beraz, denetik dago. Baina, oro har, guztiek ikusten dute gauzak aldatu behar direla; eta titulazioak aldatzen badira, edukiak ere aldatu beharko dituzte, eta, jakina, edukiekin batera, irakasteko modua ere bai. Noizko egon beharko du denak Europako irizpideetara moldatuta eta egokituta? Beno, oraindik marko legala ez dago guztiz definituta. Espainiako Hezkuntza Ministerioarena da egiteko hori. 2007rako titulazio bakoitzaren eduki minimoak markatu beharko ditu; eta hortik aurrera has gaitezke unibertsitateko irakasleak aukerazko ikasgaiak definitzen. Nazioarteko akordioen arabera, 2010. urterako martxan egon behar dute aldaketek. Eredu berriarekin errazagoa izango da ikasleentzat unibertsitate batetik bestera aldatzea, ezta? Estatu batetik bestera joatea ere errazagoa izango da... Mekanismo batzuk bideratuko dira guk kanpoan ikasi duen ikasle batek zer egin duen jakiteko, eta horren arabera baliozkotzeak egiteko. Horrek ikasleei zer dakarkie? Beno, beharbada hemengo titulazioaren berdin-berdina ez da egongo beste estatuetan, baina, oro har, ikasleei erraztu egingo zaie Europara joateko aukera. Dokumentu bereziak izango dituzte, Europan gainerako titulazioetan zer eskaintzen den ikusteko, beren ikasketekin zer antzekotasun duten aztertzeko eta ikasketekin nola jarrai dezaketen jakiteko. Orain artekoa baino menu zabalagoa eskainiko zaie ikasleei. Hori da. Eta konpetentzia profesionalen aldetik ere aldaketa dakar. Egun, esaterako, hemen Informatika ikasi duen batek ezin du nola edo hala Frantzian lanean aritu, egin dezake, baina ez da hain erraza, homologatu egin behar baitu titulua. Orain hori ere aldatu egingo da, automatikoa izango da. Sortzear den sistema berri honetan zer autonomia maila izango du unibertsitate bakoitzak bere jardunerako? Orain baino zabalagoa. Esparru legalak ez ditu hainbeste muga jarriko edukiei begira; aukera emango du titulazioak erraztasun handiagoz aldatzeko eta moldatzeko. Horrek lagunduko dio unibertsitateari, enpresa munduan behar berriak sortzen direnean, horiei erantzuten. Esaterako, graduatu ondokoetan urtebeteko epean aldatu ahal izango dira edukiak. Eta jada titulua lortuta duten edo lortzear daukaten ikasleekin zer gertatuko da? Zer egoeratan izango dira? Gaur egun, tituludun batek ezin ditu galdu dituen konpetentzia profesionalak. Segur aski, titulu berririk ez zaie emango, baina, legez, beren konpetentzia profesionalak titulazio berrietakoekin parekatuko dira. Nik behintzat uste dut hori horrela egingo dutela, konpetentzia profesional bat ezin delako galdu. Eta orain ikasten ari diren ikasleentzat ere jarriko dira konponbideak.