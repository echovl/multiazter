Docutec Garbiñe Insausti: "Hizkuntza ez da soila, inguratzen duen guztia baizik" Garbiñe Insausti hernaniarrak urteak daramatza antzerkigintzan, batera eta bestera bidaiatuz. Horrexegatik jarri omen dio Ibilian izenburua atera berri duen diskoari. Antzezle eta abeslari, beraz. Hondarribiko Hirusta Records diskoetxearen eskutik grabatu du lana, Mikel Errazkin teklatuan eta musika gidaritzapean, eta beste hainbat esperientziadun musikari inguruan: Xabi López gitarretan, Txema Garcés baxuan eta kontrabaxuan eta Igor Telletxea baterian. 2006ko abuztu eta iraila bitarte grabatu zuten hamar abesti dituen diskoa. Abesti lasaiak sortu ditu, pop melodikoa, jazza eta folk amerikarra uztartuz. Badakigu Frantziatik etorri berria zarela. Zein lanetan aritu zara han? Gato Negro antzerki-taldearekin jaialdi pare batean ibili gara lanean, Fisac-en eta Toulousen. Laster batean bueltatzekoak gara, L'Ille aldera. Beraz, bueltaka. Horrelakoetan, hilabete pare bat lehenago edo jakiten dugu non jokatuko dugun, nahiz eta batzuetan sortzen diren bat-bateko lanak. Frantsesez jokatu al duzue lana? Ez, gaztelaniaz egin dugu, baina azpitituluekin. Nazioarteko jaialdiak direnez, jendeak badaki zertara doan eta, ondorioz, hizkuntzarena ez da arazo. Euskara, gaztelania, frantsesa eta ingelesa menperatzen dituzu. Zein izan da zure ikas-prozesua hizkuntza bakoitzaren kasuan? Euskara, ama-hizkuntza dut; gaztelania, inguruan daukagulako ikasi dut; ingelesa, txikitatik ikasi dut eta oso gustuko dut, gainera. Beti izan dut hizkuntzekiko alde batetik gaitasun moduko bat eta baita ere irrika ikasteko. Frantsesari dagokionez, Parisen izan nintzen denboraldi batean eta han hasi nintzen pixka bat ikasten. Geroztik, bai Madrilen bai Euskal Herrian zenbait eskola jaso nituen. Oso gustuko dudan hizkuntza da frantsesa eta oraindik ere gehiago landu nahi dut, guztiz menperatzeko. Iruditzen zait hizkuntza bakoitzak badaukala bere xarma eta polita dela hizkuntzetan murgiltzea eta ikastea. Hizkuntza ez delako hizkuntza bakarrik, inguratzen duen guztia baizik: nola adierazten den... hori guztia dut gustuko eta horrek erakartzen nau. Zein motatako ikasle zaitugu? Nolako eskolak gustatzen zaizkizu? Nola ikasten duzu gehien? Batez ere, praktikan jartzen, bai klase barruan bai kanpoan. Jakin-mina izatea ere ona da. Frantzian izan garen egun hauetan, adibidez, ezagutzen ez nituen hitzak edo galdetu egin ditut: zer esan nahi du honek? Batez ere jakin-mina, irrika eta praktikaren bidez ikasten da. Orduan, lotsarik ez? Noski, horretarako, ez da lotsarik izan behar, bestela ez dago ikasteko modurik. Zein hizkuntzatan abesten duzu erosoen? Euskaraz hasi nintzen abesten eta uste dut euskara nire hizkuntza denez, gustuen euskaraz kantatzen dudala, baina pixkanaka beste hizkuntza batzuk probatu ditut. Lehenengo aldia da frantsesez eta ingelesez kantatzen dudala eta gustuko ditut, baina bakarra aukeratzekotan, euskara. Zure ustez, musika bide egokia al da hizkuntza bat ikasteko? Probatu al duzu zuk? Nik uste dut baietz, entzuteaz gain arreta jartzen baduzu esanahian eta hiztegian begiratzen baduzu, izan daiteke ikasteko modu bat. Ahoskera, esaterako, asko ikas daiteke Parisen ibili zinen kalean kantari. Egin al duzu gauza bera Euskal Herrian? Ez, egia esan, ez dut horrelakorik egin Euskal Herrian. Badut lotsa moduko zerbait. Horrelako zerbait egin dudan bakoitzean kanpoan izen dela uste dut. Musikaria eta antzezlea, ala antzezlea eta musikaria, zer lehenago, biak batera... Ez dakit. Orain arte lan gehiago egin dut antzerkian eta nahiz eta hamasei urterekin hasi nintzen lehenengo kantak konposatzen, nire orain arteko ogibidea antzerkia izan da. Orain hasi naiz musikaren munduan murgiltzen eta biak uztartzen saiatzen ari naiz eta aldi berean eramaten, lehentasuna zehaztu gabe. Ez al dira biak oso astunak batera eramateko? Batzuetan bai, biak batera uztartu behar izatea egokitzen baita. Gertatzen dena da bai antzerkia bai musika ez direla batere egonkorrak: zenbaitetan lan handia eta beste askotan, berriz, lanik ez. Edozein kasutan, asko bidaiatu behar dut: trena, autobusa, hegazkina, furgoneta... beti ibilian.