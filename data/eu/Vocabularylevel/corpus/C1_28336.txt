Docutec Euro bat falta Narrazio labur honetan diru kontutxo bat azaltzen zaigu. Euro bat desagertu da kontuak eta propinak zirela medio lagun arteko afari baten ostean. Txanpon eta matematika kontua. JESUS MARI MENDIZABAL   Errege-egun bezpera zen. Hiru erregeak Belengo portalera bezala, hiru lagun tabernara zebiltzan. Hiru lagun pikaro: etxean santu papera, kanpoan infernuko deabruaren karrera. Afalaurreko ardo-janaren ondoren, kubatatan ari ziren. Bakoi-tzak ordurako erronda bana ordaindua zuen eta azken tragoxka (azkena ez, azken aurrekoa esan behar da beti ere!) hartzera zihoazen, kale zuzenean okerka, behera, kantari: «Ez diamante, ez perla, ez urre gorririk...; alegrantzia baino, ez dago hoberik». Sartu dira ostatu dotore batera eta eskatu dute kubata bana ostera, halako eta halako; baita purutxo bana ere. Hitz egin, edan, jardun..., pasa dute ezti-kutsutan eta galdegin diote zerbitzariari, ezagun erdi adiskideari, kontua. Hogeita bost euro. Batek bakarrik ordaintzea bidezkoa iruditu ez zaie, eta jarri dute hamarna euro barra gainean. Kamareroak sartu ditu hogeita bost euro ordain-kutxan eta beste bostak eskuan erakutsita esan die: «Tori bakoitzari euro bana. Nik neuretzat hartuko ditiat beste biak propinan». Et, et, et...!, hiru lagunek. Baina, hura lanera zihoala, kamareroak; eta alde. Konforme. Aio, eta irten dira kalera pozarren. Hiruretako bat, ordea, itxuraz kontrakoren bat usnatu eta, zurturik, hasi zaie bi lagunxaharrei: «Hogeita bost euro zor. Hamarna jarri diagu. Bana itzuli ziguk. Bederatzina ordaindu diagu, hortaz. Bederatzi bider hiru: hogeita zazpi. Berak bi euro jan zizkiguk: hogeita bederatzi. Alajainena! Non demontre zegok beste euroa, hogeita hamargarrena?!». Hara berriz! Zer pentsatua jarri zien kasuak hiru lagunei etxera bidean, zein baino zein harri eta belarri eginago. Oraindik halakorik!, zioten hurrengo egunetan ere.