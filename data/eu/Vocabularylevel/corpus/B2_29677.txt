Docutec Moda Ilobaren klaseko argazki bat erakutsi zidan aurrekoan arrebak. Ikasleak lerro-lerro. Kasualitatez, bere gazte garaiko beste bat zuen albumaren zirrikitu batean gordeta. Biak parez pare jarri nituen. Arrebarena 70. hamarkadakoa zen; ilobarena gaur-gaurkoa. Harriturik geratu nintzaien begira. 30 urteko tartea bazegoen ere, bi argazkietako gazteek janzkera bera zuten, Munich 1972ko joko olinpikoen ikutua: Puma zaharrak mutilek, boxeolari profesionalen bota luzeak neskek; larruzko Adidas maletatxoak eta kirol arropa koloredunak; belarrondoko bizarra, ile adarrak edota oilarraren gandorrak. Guri ateratako batekin alderatu nituen biak. 80. hamarkadaren amaieran beste modu batean janzten gintuzten. Amek egindako jertseak, ukondoak petatxuz josiak; zapata zulatuak; panadun aizkolari alkandorak eta kolore grisak nagusi; ilea denok berdin moztua, makinaz. Kezka horrekin atera nintzen kalera. Arropa dendei erreparatuz jardun nuen arrats osoa. Ohartu nintzen 70. hamarkadako arropa saltzen zutela ia denetan. Aldaketa batzuk gorabehera. Ezberdintasun bakarra, salneurria zen. Lehen merke saltzen zirenak, orain 100 eurotik gora. Prezioaren gorakada lotsagabe hori zertan zetzan hausnartzen aritu nintzen. Berehala igarri nuen arrazoia: museoko piezak zirela. 30 urtetan moda ez da gehiegi aldatu. Nolabait, modernitatea eta iragana loturik daude. Edo, bestela, modernoa izateko iraganera jo behar da. Horregatik atera ditut armairutik 80. hamarkadako arropak. Hautsa kendu diet hurrena. Orain, prest daude 2010eko moda erreferente bihurtzeko. Nork daki, agian negozio txiki bat jarri ahal izango dut arropa horien kontura. Eta erlikiak salduz aberastu.