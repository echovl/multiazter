Docutec Baitik ezera eta ezetik baira Literaturaren inguruko artikulu honetan, egileak itzulpengintzaz egiten du gogoeta. Horretarako adibide bitxi eta esaguratsuak erabiltzen ditu. JOXEMARI ITURRALDE / Lehengo batean zerbait idatzi nuen itzulpenen inguruan, baina oso tarte txikia neukanez pentsatu dut gaur ere zerbait gehiago esatea gai horri buruz. Gauza jakina da aspalditik itzulpen on bat egitea oso zaila dena, ez alferrik bota zuen idazle klasikoak Traduttore, traditore delako hura. Zerbait itzuli duen edonork daki hori hasieratik, hots, itzulpengintzaren zailtasun latza eta, honekin loturik, itzulpen on batek (eta beraz, baita txar batek ere) daukan aparteko garrantzia. Izan ere, edozein itzulpenetan hitz orok du bere esanahi propioa eta berezkoa. Hitz zehatz bat jarri behar denean ez baitu antzeko edo gutxi gorabeberakoren batez ordezkatzeak balio. Jose Saramagoren "Lisboako setioaren Historia" liburua irakurri duenak badaki zer-nolako alde eta diferentzia eskerga dagoen Baitik Ezera pasatzean edo Ezetik Baira salto egitean. Edozein hizkuntzak du bere sistema berezia eta oso zaila egiten da hizkuntza batetik bestera pasatzerakoan bi sistema ezberdin horiek egokitzea. Eugéne Ionesco errumaniarrak frantsesez idatzi zuen bere "La cantatrice chauve" obra ospetsua l950ean eta gazteleraz "La cantante calva" izenaz itzuli zuten, bietan ikusten delarik tituluko pertsona hori emakumezkoa dela, genero femeninoa errespetatuz. Zer egin generoa erabili ezin denean? Duela oso gutxi kaleratu da euskaraz eginiko bertsioa titulu han eman zaiolarik: "Abeslari burusoila". Ikus daitekeenez, datu garrantzizko bat galtzen da izenburu horretan euskararen genero eza dela eta. Aukeratu behar eta itzultzaileak hori egin du, aukera bat. ingelesek, berriz, "The bold Soprano" jarri zioten titulutzat, genero ezaren oztopo hori nolabait gainditu nahian, baina, zaldi lasterketetan bezala, hesi bat gainditu orduko hurrengoan erori ziren, soprano guztiak abeslari izaki abeslari guztiak ez baitira nahi eta nahi ez soprano. Beste batzuetan erabat ezinezkoa da itzulpen egokia asmatzea, baita ahalegin guztiak eginda gero ere, eta orduan liburua edo filma guztiz alferrik galtzen da jatorrizko zentzua desitxuratu arte. Zinemazaleak direnak gogoratuko dira oraindik ere zer-nolako ulertu ezina suertatu zen BiIly Wilder-en "Bost hilobi Kairorako" pelikulan ("Cinco tumbas al Cairo" gazteleraz, "Fíve Graves to Cairo" ingelesez) desertuko nazi aleman haiek testu ingelesak erabiltzen zituztelako. Baina okerrena ez da zinean gerta daitekeena eguneroko bizitzakoa baizik. Bertrand Russel-ek zioen Biblia itzultzean egindako hanka-sartze zital batengatik jende askok galdu zuela bizia, bereziki nolabaiteko emakumeek. Nolabaiteko emakume horietatik asko eta asko erre egin zituzten garai batean, norbaitek sorgin hitza erabili zuelako haien aurka. Eta Russellek gertaera anker hura Bibliako pasarte hori gaizki itzuli zela esanez esplikatzen zuen, «Ez utzi aurrera egin dezan» jarri beharrean «Ez utzi bizi dadin» jarri zutelako; eta, horregatik, hainbat eta hainbeste emakume, «sorgin» omen zirenak, erre egin zituzten (Bibliako pasartea Irteera, XXII, 17. sailetik hartua da eta honela dio gaztelerazko bertsioan «A la hechicera no dejaras que viva»; eta honela ingelesezkoan, James erregeren bertsioan «Thou must not suffer a witch to live»). Euskaraz daukagun Elizen Arteko Biblia ere kontsultatu dut eta hauxe irakur daiteke bertan: «Ez utzi sorginik bizirik». Beste itzulpen kaxkar mota bat ere badago, harrokeriaz edota chauvinismoz egin ohi dena. Eta izenak berak dioenez, horretan frantsesaz dira apartak. Rubem Fonseca idazle brasildarraren liburu bat, "Abuztua" izenekoa, Frantziarako bertsioa egitean honela izendatu zuten: "Udako hilketa". Saramagok dioen bezala, hori europar harrotasun edo eurozentrismoaren adibide latz bat baizik ez da; izan ere, itzultzailea ez baitzen kasu borretan ohartu bi hemisferio arras ezberdin daudela munduan eta batean uda denean bestean ez dela uda, negua baizik.  