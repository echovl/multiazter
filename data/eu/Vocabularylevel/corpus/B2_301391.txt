Docutec Naturaren trenean Garai bateko trenbide zaharrak berritu eta egokitu ondoren, natura-bide erakargarri asko zabaldu dituzte Euskal Herri osoan. Aisialdiaz gozatzeko leku paregabeak dira. Meatzaritzak indar handia izan du Euskal Herriko historian. XVIII. mendean, meatze-guneetan bagoi txikiak erabiltzen hasi ziren, bagoi horiek baliatuta, harrikatza eta burdina inguruko herrietara garraiatzeko. Industria-iraultza hasi zenean, industriak gero eta lehengai gehiago behar zuenez, trenbide bidezko garraio horrek garrantzi handia hartu zuen. Hala ere, industria-iraultzaren garaian eraikitako trenbide haietako asko XX. mende erdialdean itxi zituzten, eta beste batzuk, aldiz, egin ziren arren, ez zituzten inoiz erabili. Aspaldiko zuloa, oraingo urmaela Lan handia egin da bide horiek egokitu eta berritzeko, eta gaur egun, oinez, bizikletaz, zaldiz edo patinez egin ditzakegu horietako asko. Kontua da, natur bide hauek primerako aukera ematen digutela gure natur eta kultur ondarea ezagutzeko. Gainera, ezinduentzat ere egokitua daude; beraz, edonor joan daiteke, toki horietara. Natura (fauna eta flora) eta kultura (landa herrietako arkitektura, harrespilak, zubiak, tunelak, burdinolak, kobazuloak) primeran uztartzen dira aspaldiko trenbide hauetan. Naturari dagokionez, aipatzekoa da, garai batean meategi izandakoak modu naturalean osatzen joan direla, eta landaretza sortu dela toki horietan. Gisa horretara, meategien ustiaketak agerian utzitako harria eta bertan erotutako zuhaitzak nagusitu dira ibilbide hauetan. Harri hori iragazgaitza da, eta leku askotan ura pilatu denez, hedadura eta sakonera handiko laku eta urmaelak sortu dira. Hona hemen, herrialdez herrialde, edozein egun eguzkitsutan bisita ditzakezun natur bideetako batzuk Ipar Euskal Herrian, ez dago natur bide gisa egokitutako trenbide zaharrik. GIPUZKOA Arditurriko  natur bidea: Oiartzun eta Pasaiako badia lotzen ditu. Meategiak zeuden Arditurrin. Urolako natur bidea: Urola ibaiaren ondotik igarotzen da. Alde batetik Zumarraga Legazpiko Barrendiola urtegiarekin lotzen du eta, bestetik, Azkoitia-Azpeitia-Lasaorekin. Azken zati hau amaitzeke dago. Plazaolako natur bidea: Andoain (Gipuzkoa) eta Leitza (Nafarroa) lotzen ditu. Inguruko haran ederrenetako bat zeharkatzen du: Leitzaran. Baso mistoak eta pinudiak dira nagusi. BIZKAIA Galdameseko natur bidea: Bilbo inguruan dago. Urioste (Ortuella) eta Aceña (Galdames) lotzen ditu. Garai bateko meategiak ikus daiteke. Zugaztieta ingurukoak oso ikusgarriak dira. Arrazolako natur bidea: Atxondo eta Arrazola artean Anboto mendia ikusten da bertatik. Atxuriko natur bidea: "Campesinos" izeneko trenbide zaharra zena, Mungia aldean. ARABA Zadorrako natur bidea: Arabako lautadatik Debako iturrietaraino iristen da. Gasteiz eta Arlabango gainaren arteko bidea da, hain zuzen. Ulibarri-Ganboa urtegitik barena doa. Hegazti asko ibiltzen dira hor. Maeztuko natur bidea. Izkiko parkea Berron ibaiarekin lotzen du. Vasco-Navarro trenbidea: Estibalizko santutegira doa. NAFARROA Irunberriko natur bidea: Done Jakue bidea, eta Irunberriko arroila ikusteko aukera ematen du. Tarazonika natur bidea: Ebro ibaitik Moncayora doa. Ibilbideko herrietan, kultur monumentu asko ahal izango ditugu. Bidasoako natur bidea: Doneztebe eta Endarlatsa lotzen ditu. Ibilbidea ibaiaren ertzetik igarotzen da. Bertizko natur parkean zehar. Baso, ibai eta herri politak zeharkatuko ditugu; Sunbilla, Lesaka eta Bera, besteak beste.