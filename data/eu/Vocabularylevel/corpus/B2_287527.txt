Docutec «Sakelakoa etxean utzita, urduri? Autismoaren mugan zaude» Maria Palacinek Gizarte Psikologia irakasten du Bartzelonako Unibertsitatean (Katalunia)Ezohiko gaitzak dituzten pertsonen arteko komunikazio taldeak bideratzeko lanean ari da. Gaixoak oso sakabanaturik daudenez, teknologia berriak erabiltzen dituzte Palacinen gidaritzapean elkarrekin komunikatzeko. Noizean behin, aurrez aurreko bilerak egiten dituzte. Pertsona berekin komunikazioaren bi modu horiek jorratzeak aukera eman dio bien arteko aldeak sakon aztertzeko. Begi bistako abantailaz gain, elektronikaren bidezko komunikazioak zer arrisku dituen identifikatu du. Aurrez aurreko komunikazioa gero eta zailagoa egiten ari zaigula uste du. Hiperkomunikazioak inkomunikazioa dakarrela, hori ez al da topiko zahar ustela? Argi dago komunikabide berriek asko errazten dutela informazioa emateko eta jasotzeko prozesua. Baina komunikazioa hori baino askoz gehiago da, ordea. Nire ustez, SMSek batez ere gazte taldeen arteko hizkera bereziak sortu dituzte, baina pertsonaz pertsonako harremanek eskatzen duten ahalegina zapuzten dute. Komunikazioa zailtzen dute, komunikazioak zera eskatzen duelako: hitzez landako jarduna, bestea behatzea, entzutea, esaten duena argitzea, informazioa itzultzea. Komunikazioak eskatzen duen lan hori guztia galtzen joan da, eta guk berehalako erantzuna nahi dugu, emozio azkarrak. SMSak laburbiltzen du berehalakotasun nahi hori. Aurrez aurre komunikatzeko alfertzen ari garela diozu, baina ez al da askoz lan handiagoa SMSak idaztea? Bai, lan mekaniko handiagoa eskatzen du, baina bestearengandik babestuagoa zaude. Bestearekin aurrez aurre komunikatzen zarenean, babes hori kendu egin behar duzu, eta entzun, bestea baloratu behar duzu eta besteak baloratu behar zaitu, eta horrek ahalegin psikologiko handia eskatzen du, SMS bat idazteak baino askoz gehiago. Komunikatzeak nekatzen du, eta gizarte honetan lana ezabatzeko joera dago, baita komunikaziotik ere. Norberari, ordea, lan horrek ematen dio aberastasuna, horren bidez ikasten dugu eta ezagutzen dugu elkar. Japonian 'hikikomori' esaten diote jendearekin komunikatu nahi ez duten eta euren gelatik ateratzen ez diren gazteen fenomenoari. Han nerabeen %20 ingururi eragiten die fenomenoak. Denbora kontua da hori Europara ere zabaltzea? Gertatzen ari da dagoeneko nerabeen artean. Gero eta kasu gehiago daude. Lagunak baztertu, eta ordenagailuei, bideo jokoei eta bestelako gailuei lotzen zaizkie gero eta gehiago. Bereziki larria da hori nerabezaroan, gazteak ikasi behar duelako hainbat motatako pertsonekin komunikatzen. Komunikabide berriekin egiten diren harremanek beste arrisku bat ere badute, gainera: berehala sortzen dute intimitatea. Anonimotasunak laguntzen du horretan. Harrigarria da ikustea zein azkar husten diren barneak bide horien bidez. Intimitatea bai, baina konfiantzarik ez da sortzen, ordea. Bestearekin gatazkak edo une txarrak izan eta elkarrekin gainditzen direnean sortzen da konfiantza. Bistan da inor gutxik egingo diela uko komunikabide berriei. Nola jokatu beharko genuke, orduan, giza-komunikazioa erabat jan ez dezaten? Autismorako muga zeharkatzen ari ote den ikusi beharko du norberak. Sufritzen al duzu sakelako telefonoa etxean ahaztu baduzu? Urduritzen al zara mezurik jasotzen ez duzunean? Gailuak zutaz jabetzen ari diren seinale dira horiek. Zer egin, orduan? Gailua utzi. Muzin egin behar diogu kontzientzia osoz. Ez ezazu eraman asteburuan, edo arratsalde pasa bazoaz. Ez irakurri posta elektronikoa egunero, lanak uzten badizu. Norbere burua kontrolatzea da gakoa, gailuak kontrola ez zaitzan.