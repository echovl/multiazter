Aldizkari Digitala Koldo Mitxelena Kulturunean Iñaki Olazabalen eskulturak "Iñaki Olazabalek, bere artegintzaren hasieran, begi onez ikusi zuen norabide komunitarista zuen ekintza estetikoa. Geroxeago, Düsseldorf-en egindako ikasketek joera autokritikoagoa hartzen lagundu zioten." Fernando Golvano Iñaki Olazabal Andoainen jaio zen 1959an. Xabier Jaka eskultoreak zuzentzen zuen Sorabillako tailerrean hasi zen bere arte zaletasuna gauzatzen. Artelekun, Juan Muñoz, Angel Bados, Don Herbertek… emandako ikastarotan parte hartu zuen. Düsseldorf-en, Beuys alemaniar artista ospetsuak, sortutako eskolan ikasi ahal izan zuen beka bati esker. Alemanian igarotako hiru urteak erabakigarriak izan ziren bere ibilbide artistikoaren garapenerako. Koldo Mitxelena kulturunean, instalazio erara antolatu du Olazabalek Zeinuak-Signos, bere erakusketa. Artelanak hiru multzo edo serietan daude kokatuak. Aurten gauzatutako proiektua da. Aretoaren sarreran, bidea markatzen duten bost eskultura. Barrurago, giza irudien sinboloak diren eskultura multzoa. Eta, hondoko horman zintzilik, kirolari edo profesional bat saritzerakoan txamarratik edo lepotik zintzilikatzen zaizkion dominen irudiak. Artelan hauek esanahi sinboliko edo metaforikoa dute. Irudi kontzeptualak dira, anbiguotasun handia duten zeinuak. Iñakik lan hauek ikuspegi kritiko batetik aztertu ditu. Gizarteko jokaera lehiakorren aurrean ikuslearengan kezka edo galderaren bat eraginaraztea da bere helburua. Olazabalek, bere eskulturak, zinkaz eta eztainuzko soldadurekin egiten ditu. Material hau ez dute eskulturagile askok erabiltzen, sendotasun gutxi baitu. Zinkak, ordea, baditu bere abantailak. Material arina, biguna eta zimurdura askokoa da. Zinka, oxidoarekin tratatzean, gris ñabarduraz janzten da, eta hezetasunarekin ez da herdoiltzen.   Iñaki Olazabalek oso gogoko du artelanak serietan gauzatzea eta Zuhaitzak, Malkoak, Maskarak, Zaintzaileak eta Santutegiak deituriko eskulturak dira horren adibide. 2006an, Oria ibaiaren ertzeko herrietan kokatzeko zazpi eskultura gauzatu zituen. Ordiziarako zubiaren sinboloa erabili zuen eta Zegamarako, berriz, iturriarena. 2007an, terrorismoaren biktimen omenez, giza irudiekin osatutako artelana landu zuen. Obra Gipuzkoako Batzar Nagusien atarian dago kokatuta. Iñaki Olazabalek, egun hauetan, Zurriolako Kur galerian, Espazio ariketak izenburupean, beste artelan batzuk erakusten ditu. Kur galeriarako eta Koldo Mitxelenarako antzeko gaiak jorratu ditu. Olazabalek dio lan horiek direla bere sormenaren nortasun-agiria. Zeinuak-Signos erakusketa abenduaren bukaera arte egongo da ikusgai Koldo Mitxelena Kulturunean. Ordutegia:  16:00 - 20:00 Asteartetik larunbatera  Informazio gehiago, helbide honetan.  