Docutec Gutxiago balio dugu Lan egin behar dugu nor izateko; eta lan horren ordaina gizarte-estimuaren neurgailua da. Gizartearentzat, ordaindutako lanaren egiturentzat, bada, emakumeak gutxiago gara gizonak baino. Ia %40 gutxiago balio dugu. PILI KALTZADA Zoriak modu bateko edo besteko egiten gaitu. Adibidez, bat jaio daiteke Europako iparraldean edo Afrikako hegoaldean; zori-kontua besterik ez da, ez baita egundo jaiolekua aukeratzerik. Baina zorigaiztokoa bihurtzen da auzia, patuak Ekuatore marratik behera jarri bazaitu: bizitzea izango da zeure zeregina batean, eta bizi-irautea bestean. Eta diferentzia ez da geografikoa soilik. Emakumea izan ala gizona jaio, aldea ez da nolanahikoa. Duela gutxi, INE erakundeak argitara eman ditu datuak horren inguruan. Aztertu eta gero, gizonek emakumeek baino %36 gehiago irabazten dute. Lanpostu hori aurrera ateratzeko erantzukizun eta gaitasun-maila berberetan askoz gutxiago baloratzen da diruz emakumeen zeregina. Nafarroan are merkeagoa da emakumeon lana. Nire inguruan galdera egin dut. Galdetu diet, bereziki, emakumeei eta tupustean erantzutean, esan dute ez direla jabetzen soldata-diferentzia horretaz. Sakontzean, zuzendaritza-postuetara edo ardura-lanetara iristeko zailtasunaz hasi gara hitz egiten. "Kristalezko sabaia" deitzen omen zaio emakumeok lan-organigraman aurrera egiteko nozitzen dugun ezintasunari; ez da ikusten, gardena delako egoera sufritzen ez duenarentzat, baina hor dago, ikusi nahi duenarentzat. Hala ere, galdera eginez hasi naizen horretan, berehala ahaztu dugu diru-kontua, eta lan-merkatuak emakumeoi ezartzen dizkigun gainerako presioez hitz eta pitz aritu gara. Haurrak gaixotu eta sendagilearengana eramateko orduan bizi ohi diren komeriez; oporrak antolatzeko garaian egin beharreko trikimailuez... hitz batean, etxeko eta lantokiko zereginak uztartzeak ematen dizkigun buruko minez. Agian, horregatik ordaintzen zaigu gutxiago, langile gaixotuak garelako, "etxeminak" gauzkalako erabat lanpetuta. Kontzentrazio-esparruen sarreran, naziek idatzi zuten lanak izaki askeago egiten gaituela. Lanaren kulturan gaude, eta hari atxikitakoa baloreetan hazi gaituzte. Lan egin behar dugu nor izateko; eta lan horren ordaina gizarte-estimuaren neurgailua da. Gizartearentzat, ordaindutako lanaren egiturentzat, bada, emakumeak gutxiago gara gizonak baino. Ia %40 gutxiago balio dugu. Horratx beste arrazoi sendo bat oporretara lehenbailehen ihes egiteko.