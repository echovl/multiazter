Docutec Citius, altius, fortius? 1967ko Tourrean Tom Simpson ingelesaren heriotza eta Ben Johnson atleta kanadiarraren positiboa 1988an dopin kasu deigarrienetakoak izan dira, baina ez lehenak. Mont Ventoux, 1967. Tourreko mendaterik gogorrenetakoan gora, Tom Simpson Peugeot taldeko txirrindulari ingelesaren bihotzak "nahikoa da" esan zuen. Analisiek anfetaminetan positibo eman zuten eta heriotza honek kirol mundua astindu zuen. Urte horretan bertan, Nazioarteko Batzorde Olinpikoak lehen aldiz debekatutako substantzien zerrenda zehaztu zuen eta hurrengo urtean, 1968ko Mexikoko Joko Olinpikoetan analisi masiboak egin ziren. Baina dopina ez zen gauza berria. Antzinako Grezian, landare, hazi eta onddoen estraktuak hartzen zituzten atletek. Animalien testikuluak ere jaten zituzten testosterona maila igotzeko. Erroman gladiadoreei eta kuadriga lasterketetan lehiatzen ziren zaldiei ematen zitzaizkien substantziok. Hala ere horrelako sofistikazioez gain, greziarren zein erromatarrek, sarritan ardoa edaten zuten euren jarduna pizteko. Kirolak bezala, dopinak XIX. Mendean izan zuen berpizkundea. Oraingoan, gizartearen gehiengoak goizero martxan jartzeko erabiltzen duen droga berbera nagusitu zen: 1805etik aurrera igeriketan, atletismoan eta txirrindularitzan kafeinaren erabileraren frogak daude. Dopinak eragindako lehen heriotza dokumentatua 1886an gertatu zen. Bordele-Paris lasterketa irabazi ondoren, Arthur Linton txirrindulari galesa Trimethil izeneko sustantziaren gaindosiagatik hil zenean. Joko Olinpikoetako dopinaren lehen biktima, berriz, 1904ko St. Louiseko Jokoetan etorri zen, Thomas Hicks maratoi korrikalariak arrautza gordinak, estriknina eta brandya nahastu eta emaitza injektatu zuenean. 1930eko hamarkadan lehen esteroide sintetikoak garatu zituzten eta kulturistak izan ziren horiek erabiltzen lehenak. 1950erako gainerako kiroletara zabaldu zen kontsumoa; urteetan, anfetamina izan zen dopinaren erregina. Baina Gerra Hotzaren urte horietan, bi blokeek gerra paraleloa burutu zuten nork lehenago asmatu testosteronaren efektua zuen botika. Borroka AEBetako halterofilia taldeko medikuak, John Ziegler alemanak, irabazi zuen, 1955ean lehen esteroide anabolizantea garatuz.Simposnen heriotzaren ondoren, dopinaren aurkako borrokari ekin eta, kontrolaren eta zigorraren aroan, Ben Johnoson izan zen protagonista nagusienetakoa: Seulko 1988ko Jokoetan 100 metrotako urrezko domina kendu zioten stanozolol-en positiboa emateagatik. Ordutik kasuak etengabe ugaritu dira, Kirolariek ideal olinpikoaren bila jarraitzen duten bitartean: azkarrago, altuago eta indartsuago izan nahi dute kosta ahala kosta.