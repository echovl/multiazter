Docutec Arroza patentatu zutenekoa 2004.a, Arrozaren Nazioarteko Urtea, hau da, azken batean: gizakiaren herentzia preziatuena arroz landarea esku pribatuetan dagoela ospatzea. DEVINDER SHARMA / kazetari eta idazle indiarra, nekazaritza gaietan aditua Arrozaren Ikerketarako Nazioarteko Institutuak (IRRI) arrozaren aldaki ñimiño bat bultzatu zuen 1966ko azaroaren 28an, eta urte hura mugarria izan zen Asian elikadura eskubidearen alde hasitako borrokan. Arroz miragarri hura (IR 8 arroz aldakia) ikusita, Arrozaren Nazioarteko Urtetzat jo zuen 1966a Elikadura eta Nekazaritzarako Nazio Batuen Erakundeak (FAO). 38 urte geroago, 2004an, NBEk berriro ere arroza jo du oinarrizko janik garrantzitsuentzat, eta Arrozaren Nazioarteko Urtea izendatu; ale fekuladuna erabat aldatu da. 1966an iraultza berde hura eragin zuten arroz hazi miragarriak Oryza sativa espezieari zegozkion; gizakiaren herentzia bat, azken batean. Aipatutako aldaki hori basa arroz gisa Himalayako haranetan hazten zenetik (15.000 urte inguru), arroza Jainkoak gizarteari egin dion opari oparoentzat hartu izan da. Oinarrizko jangaia da munduko biztanleen erdientzat baino gehiagorentzat. Arroza Asiako kulturaren parte da; aipatzen ez den erlijio bat da arroza, eta muinean Asiarentzat bizitza da arroza. Asian ereiten da oraindik munduko arrozaren %97 baino gehiago. Munduko arrozaren %91 inguru Asian ekoizten da, eta %92 jaten da Asian. Arroza da elikagai nagusia munduko lau nazio jendetsuenetatik hirutan: Txinako Errepublikan, Indian eta Indonesian. 2.500 milioitik gora lagun, aipatutako hiru herri horiek bakarrik kontuan hartuta, arrozarekin hazten dira. Mendeetan eta mendeetan, arroza tradizioa eta zilbor-hestea izan da gehienentzat. Aipatu berri duguna Oryza sativa arrozari loturiko aroa da; hori da arrozari biologian ematen zaion izena. Aro hartan, nekazariek modu askean eskuratzen zuten arroza, baita kontsumitzaile eta zientzialariek ere. Orain 200 urte, 200.000 ziren landatzen ziren arroz aldakiak; arroz ñimiñoari, haren aldakiei eta hainbat aldaki nazionali esker, gosea gutxitzea lortu zuten. Izadiko errege bihurtu zen arroza. Mundua Arrozaren Nazioarteko Urtea ospatzen hasi ahala, nekazaritza multinazional erraldoi batek, Syngentak, aldarrikatu du dagoeneko arrozaren jabegoa. Bestela esanda, munduan nagusi den alearen ondare genetikoa Suitzako multinazional baten esku dago orain. Arrozaren ibilbidea duela 130 milioi urteko basa arrozarekin hasi zen, Himalaya igaro zuen, Txina hegoa zeharkatu zuen, Japoniara heldu zen, Afrikara iritsi eta Ekialde Hurbileko nahiz Mediterraneoko merkatuetan ikus zitekeen; Mexikora eta Ameriketara ere iritsi zen, baina Rhin ibaiaren ertzean amaitu du Baselen, Suitzan; Syngentaren monopoliopean, zehatzago esanda. Nekazaritzako enpresa erraldoiek behin eta berriro ziurtatzen diote komunitate zientifikoari eurentzat ez dutela merkataritza interesik arrozak, gariak eta gisako beste aleek. Haien helburua marrubi, tomate, lore eta gisakoetan zegoen, onura paregabeak eman baitzitzaketen. Horrek presatu egin zituen unibertsitateak korporazio pribatuei merkataritza baimena emateko. Badakite ongi asko bakarrik patentatzeak erabakiko duela zeinek izango duen agintea nekazaritzaren eta munduko elikadura sistemaren gainean; gerra bat abiatu da arrozaren landare genoma kontrolatzeko. Arrozaren monopolioa izateko borroka haren 12 kromosometara zabaltzen da. Kromosoma horiek 430 milioi ADN oinarri pare dituzte, eta pentsatzen da 50.000 bat gene dituztela. Syngentak, AEBetako Myriad Genetics Incekin elkarlanean, irabazi egin dio jokoa Monsantori, arrozaren genomaren %99,5 baino gehiago sekuentziatuz. Syngentak argi utzi du dagoeneko murriztu egingo duela genoma maparako sarbidea, eta bere jabetza zainduko duela egingo diren ikerketen aurrean. Syngentako zuzendaritzako kideek esana diote The New York Times egunkariari: konpainiek genoma osoa patentatzea lortuko ez balute, saiatu egingo lirateke gene indibidual baliagarriak patentatzen. Nabarmen adierazi zuten Syngenta eta Myriad ongi zebiltzala horrelakoak aurkitzeko bidean. Txosten kontrajarriak daude arroz geneen patenteen gainean. Ikerketa batzuek diote 900 gene baino gehiago patentatuta daudela. GRAINek zerrenda bat egin du 2000. urteko irailera arte arroz geneekin egin diren 609 patenteekin; horietatik %56 mendebaldeko herrietako konpainia pribatuen eta ikerketa institutuen esku daude: zerrendaburu agertzen zaigu Du Pont Amerikar erraldoia, 95 patenterekin; gero, Japoniako Mitsui dago, 45 patenterekin. Datozen hiru urteetan, eta bereziki Syngentak arroz genomaren mapa egin eta gero, patente gehienak nekazaritzako multinazional gutxi batzuen esku egongo dira. Ondasun genetikoaren lapurretak biopirateria esaten zaiona lehengoan jarraitzen du, goi zientzialariekin, nazioarteko erakundeekin eta politika diseinatzaileekin elkar hartuta. Nekazaritza Ikerketarako Nazioarteko Aholku Taldea (CGIAR) da gizakiaren ongizaterako nekazaritza ikerketarako nazioarteko 16 zentroen buru, eta abegi ona egin die dagoeneko arrozaren gainean izan diren azken garabideei. Rockefeller Erakundeak, Aniztasun Biologikoaren gaineko Konbentzioak, WIPOk, FAOk eta UNDPk ez diote kontra egin nahi konpainia pribatuek ikerketaren eta garapenaren aitzakian bultzatzen duten egitasmo erdeinagarri horri. Hori gutxi balitz bezala, CGIAR erakundeak beste urrats bat egin eta Syngenta onartu du ziurtatu egin du konpainiak sarbidea izatea munduko arroz ernamuin plasma handienetara. Geroago, eskubide esklusiboak lortu zituen Syngentak Golden Rice teknologia eztabaidatuan Jabego Intelektualaren Eskubideen alde egitearen truke, eta egitasmo humanitario baten alde arroz azterketak egitearen truke. Hori guztia nazioarteko komunitatea akordio bat negoziatzen ari zela gertatu zen; akordioaren arabera, atzera bota behar ziren teknologia transferitzeko eta aplikatzeko bidean zeuden 70 patenteak. Arrozaren gaineko kontrolaren auzia ez dagokio geneak patentatzeari soilik. 2002an, kritika handien ostean, Indiako Syngentak atzera bota behar izan zuen Indira Ghandi Nekazaritza Unibertsitatearekin elkarlanean aritzeko ikerketa asmoa. Elkarlanean ari izan balira, konpainiak merkataritza eskubidea lortuko zuen tokiko arrozaren 19.000 aldakien gainean. Arroz aldaki horiek kontzientzia osoz pilatu zituen 1970eko hamarkadan R H Richharia nekazaritza zientzialariak. Trukean, dirua jasoko zuen unibertsitateak, zehaztu gabeko kopurua. Zientzia eta ingurumen adituak ez datoz bat truke horrekin, Richhariaren bilduma nazio ondasun bat delako, eta ez unibertsitatearen jabego pribatu bat, eta datu basea konpainia multinazional bati irekitzea traizioa delako. Baina nahiko ezezaguna da, era berean, Richharia arroz bildumak ez zirela konpainiari interesatzen zitzaizkion bakarrak. Nekazaritza unibertsitate askotara jo du konpainiak Indian, eta akordioak sinatu ditu merkataritza eskubideak lortzeko arroz hibrido aldakien gainean, saldutakoaren %5 eskuratu beharrean. Patrick Mulvany ikertzaile ospetsuak sakon jarraitu dio bioaniztasunaren ildoari. «Ez bilduma nazionalak soilik: CGIAR genebank deituak gero eta gehiago estutuko dituzte multinazionalek hurrengo urtean edo bi urteetan», ohartarazi digu. Landareen Baliabide Genetikoen Tratatuan janarien eta nekazaritzarako landareen baliabide genetikoak nola definitu diren ikusten badugu, argi dago Jabego Intelektualerako Eskubideak ez direla onartzen baliabide genetiko horietan. Halere, Jabego Intelektualerako Eskubidearen Batzordeak Erresuma Batuko Gobernuak ezarria hau interpretatu du: patenteak atera litezkeela hazitik eratortzen diren geneetatik, eta horrek mendean hartzen ditu sistema multilateralen legeak. Errazago esanda, CIPRk berak ere ez du ongi neurtu janariaren subiranotasunaren mehatxua. Ez da konturatu horrelako interpretazio batek apartheid zientifikoa ekarriko duela herri azpigaratuen kontra. Dena den, nekazaritzan indarrean dauden produktu eta prozesu patenteekin, gauza guztiak nekazaritza ikerketarako sektore publikoaren kontra daude. Dagoeneko gertatu da hori funts pribatuei esker bizi diren garapenerako bidean diren herrietako unibertsitateetan. Arrozaren ikerketa izango da arazorik larriena herri garatuetan. Konpainia gutxi batzuk lehian dabiltza apurrak biltzeko, baina arroza Syngentaren eskuetan dago. 2004.a, Arrozaren Nazioarteko Urtea, hau da, azken batean: gizakiaren herentzia preziatuena arroz landarea esku pribatuetan dagoela ospatzea. Topa egingo dute, munduko arrozaren mapan Suitza indartsu sartu dela aitortzeko. Oryza sativa, beraz, Oryza syngenta bihurtuko da, erremediorik gabe.