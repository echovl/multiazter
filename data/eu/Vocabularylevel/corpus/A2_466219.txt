Docutec Itziar Lazkano, euskara-ikasle Itziar Lazkanok (Portugalete, 1957) 30 urte bete ditu aurten interpretazioaren arloan. 1980an Karraka taldearekin debuta egin zuenetik, zineko gidoiak, antzokietako kamerinoak eta platoetako fokuak izan ditu bidelagun. Gaur egun, Vaya Semanita telebista-saio arrakastatsuan dihardu, eta programa horri esker Euskal Herriko etxe askotara iritsi da. Era berean, uda honetan Izarren argia film luzea grabatu du, euskaraz, eta irailean estreinatuko dute zine aretoetan. Interpretazio eskolak ere ematen ditu 1991 urteaz geroztik Tiki Tita elkartearen eskutik. "Bilboko Udalarentzat egiten dugu lan, eta Kalealdiak antolatzen ditugu". Nerbioi ibaiari begira hazi da Itziar Lazkano, eta oso 'jarrillera' dela aitortu arren, Bilbon bizi da eta "oso pozik, gainera". Nahiz eta elkarrizketa euskaraz egiteko eskatu, gaztelaniaz erantzun digu, oraindik ere hizkuntza horretan askoz erosoago sentitzen delako. "Ea aurrerantzean euskaraz erantzuterik dudan". Zein da zure familia-hizkuntza? Gure etxean gaztelaniaz egiten bagenuen ere, nire familian baziren euskaldun zaharrak, batez ere, aurreko belaunaldietan. Gogoratzen dut nire lehengusina eta izeba adinekoenek egiten zutela euskaraz. Getxo eta Berango inguruan bizi ziren familiako kideek hitz egiten zuten euskaraz. Ni ezkerraldean hazi naiz, eta han euskararekiko sentsibilitate gutxi zegoen. Euskara ikasten hasi nintzen farandularen mundu honetan sartu nintzenean, 1980an gutxi gorabehera. Noiz erabaki zenuen euskara ikastea? Aipatu dizudan moduan, orain 30 urte hasi nintzen antzerkigintza profesionala egiten eta orduan erabaki nuen euskara ikastea. Baziren zenbait lan euskaraz egin beharrekoak eta horrelakoetan asko ikasten nuen, eta nire euskara asko hobetu zen. Oraindik orain gertatzen zait hori. Aurtengo udan film bat grabatu dut euskara hutsean eta gidoiak euskaraz ikasi behar izan ditut, eta asko hobetu da nire euskara-maila. Semea ere badut eta harekin asko praktikatzen dut, eta senarrak ere lehenengo profila badu. Zorionez, gure etxean euskaraz gero eta gehiago egiten dugu. Zergatik hartu zenuen erabakia? Nire lanak eskatzen zidalako, baina, era berean, guk ere euskaraz lan egiteko beharra sentitzen genuelako. Nolabaiteko behar morala ere bagenuen gure hizkuntzarekiko. Alegia, euskaldunei euskarazko ikuskizunak eskaintzeko premia genuen. Euskaltegian ikasitakoa al zara? Bai, euskaltegira joandakoa naiz. Portugaleten, Bilbon, barnetegian... Lanean ere asko ikasi dut, izan ere, filmaketetan asko erabiltzen da euskara. Ulermenari dagokionez, oso ondo ulertzen dut, baina hitz egiteko zailtasunak ditut. Euskararen ikaskuntzan, zer izan da zuretzat zailena eta zer errazena? Aditzak deklinatzea izan da zailena niretzat. Samurrena, berriz, kalean hitz egitea izan da, jendearekin, kaleko giro sanoan hitz egitea izan da niretzat errazena. Beste hizkuntzarik ba al dakizu? Ez, frantsesa eta ingelesa ikasi nituen, baina ez ditut ondo hitz egiten. Zoritxarrez, bizitzak, eta eguneroko lanak, ez dit gehiagorako aukerarik ematen.   Nolako hizkuntza iruditzen zaizu euskara? Oso hizkuntza musikala dela iruditzen zait. Badu zerbait oso berezi egiten duena eta beste hizkuntza askok ez dutena; tz, tx eta ts-ak. Ondo bereiztea eta erabiltzea ez da lan erraza, baina oso musikal bilakatzen dute euskara. Zer esango zenieke euskara ikasi nahi dutenei? Ez uzteko, denbora eskaintzeko, izateko kementsu eta segitzeko euskara ikasten. Euskara gure hizkuntza da eta guztiok egin beharko genuke. Ikasten dihardutenei esango nieke ondo hitz egiten jakin arte, segitzeko ahaleginean.