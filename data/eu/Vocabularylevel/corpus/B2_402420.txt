Docutec Lazaro Elizalde: HIESa Lazaro Elizalde medikua da eta Iruñean ari da lanean Osasun Publikoko Institutuan. Elkarrizketa honetan HIESa izango du hizpide, dagoeneko jakina den legez, Hartutako Immunoeskasiaren Sindromea. Beste puntu batzuen artean, gaitz hori zer den, azken urteotan ze eboluzio izan duen eta gaur egun dauden tratamenduak azalduko dizkigu Lazaro medikuak. Hartutako Immunoeskasiaren Sindromea, horixe da HIES siglen azpian ezkutatzen dena. Zer esan nahi dute, ordea, hitz horiek? Nahiko gaixotasun berria da, birus berezi batek -giza immunoeskasiaren birusak- sortua. Horrek zer esan nahi du? Birus horrek mekanismo berezia duela; mekanismo hori da gorputzak dituen defentsen aurka jotzen duela, hortik bizi delako. Birusaren eraginez, gorputzak bere etsaiak identifikatzeko eta gaixotasunen aurka defendatzeko daukan sistema desegin egiten da. Hori da, beraz, birus honen ezaugarri berezia. Eta bestalde, hau ere esan behar da, gizakiona besterik ez da, animaliek ez dute birus hori. Beraz, esan liteke infekzio bat dela? Bai, infekzio bat da: kanpotik etorritako eta gorputzean bizi den birus batek eragindako infekzioa delako. Noiztik ezagutzen da?, laburbilduko al zeniguke HIESaren historia? 1981ean aurkitu ziren lehendabiziko kasuak, eta hasierako azterketek bazituzten ezaugarri komunak. Hasieran esaten zen hemofilikoak, haitiarrak eta homosexualak zirela sindromearen baldintza berezi horiek zituztenak; horrela hasi zen gaixotasuna ezagutzen. Gero hasi ziren sakontzen, hasi zen birusaren isolamendua lortzen; hori 1986 aldera lortu zen. Baziren bi ikertzaile nagusi —Gallo eta Montaigne— duela hogeita bi urte isolatzea lortu zutenak. Handik aurrerako pausoak izan dira gorputzean nola edo non ekoizten den, zein tokitan bizi den jakitea. Ondoren,  nola transmititzen den pertsona batetik bestera; beste urrats bat izan da antzematea gorputzaren barnean dagoenean, zer mekanismo duen zeluletan sartzeko eta bizitzeko. Azken pausoak -oso era laburrean esanda- tratamenduak izan dira. Lehendabiziko tratamenduak hasi ziren 1990eko hamarkadan eta, benetan, eraginkorrak diren tratamenduak 1996 inguruan lortu ziren. Gaur egun nahiko argi dago gaitzaren jatorria baina, egia esan, hasieran nahaspila izugarria izan zen. Zergatik sortu zen nahaspila hori? Izurrite edo gaixotasun berri guztiekin bezalaxe, normalean informaziorik edo jakinduria eza dagoenean, beti esplikazio mistikoak, magikoak edo erlijiosoak bilatzen dira. Baina geroago zientziak oinarriak finkatzen dituenean, errealitatean oinarritutako oinarriak, hasierako zalaparta hori murriztu egiten da. Dagoneko zientziak dezente ikertu du eta badakizki birus horren inguruko gauza ia-ia guztiak. Afrikan sortu zen -badirudi tximino batetik sortu zela-, pasa zen gizaki batera, eremu mugatuan bizi izan zen hasiera batean, eta gero zabaltzen hasi zen handik. Eta espezie horretan bizi izan zen simioen gaixotasuna gizakiona bilakatu da. Birus horrek ugaritasun handia du eta oso garbi daude pertsona batetik bestera pasatzeko mekanismoak. Kasu honetan egokia ote da arrisku-taldeez hitz egitea edo, beharbada, hobe genuke bizi-ohitura arriskutsuez hitz egitea? Arrisku-taldeen kontu hori, nolabait, gizartean zabaldu zen hasiera batean, baina gero ikerketa eta ezagupenak aurrera egin ahala, badakigu ez dela arrisku-talderik, baizik eta praktika edo ekintza arriskutsuak. Ekintza horiek badute zerikusia birusak dituen mekanismoekin. Oso garbi eduki behar da birusa, batez ere jariakin sexualetan bizi dela, odolean eta emakumearen esnean. Hori da, hortaz, iturria beste pertsona bati pasatzeko: pertsona batek beste baten odolarekin edo mukosa oso baskularizatua ukituz gero, baldintza hori nahikoa da batek bestea kutsatzeko. Portaera edo egoera horiei arrisku-praktikak deitzen diegu. Esan behar da, gure bizitza normalean, babestu gabeko sexu-harremanetan bakarrik gerta daitezkeela arrisku horiek. Eta arriskua desberdina da: adibidez, uzki-koitoan arrisku handiagoa dago bagina bidezko koitoan baino. Eta beste horrenbeste injekzioekin ere. Injekzioena ze egoeratan izaten da? Alde batetik, profesional sanitarioen eremuan; beste alde batetik, droga hartzeko erabiltzen denarekin; bestalde, hemofilikoek produktuak behar zituztelako zainen bidez, baina hori, gaur egun, oso kontrolatua dago gure eremuan. Nahiz eta kontrol horiek guztiak egin, HIESa mundu osora zabaldu den gaitza da, baina egoera asko aldatzen da herrialde batetik bestera. Bai, oso ezberdina da egoera, batez ere bi zutabe beharrezkoak direlako gaitz hori mugatzeko. Alde batetik prebentzioa eta bestetik tratamendua. Zenbait herritan ez dago horretarako behar den azpiegiturarik: osasun-sistema zabaldua, erabilgarria eta erraza jendeak erabiltzeko. Orduan, prebentziorik eta tratamendurik gabe, infekzioa zabaldu egiten da gizarte osoan, neurririk ez dutelako. Batez ere bide sexualetik zabaldu da eta gehien kaltetzen dituen herrietan- Afrikan, Txinan edo Indian, esate baterako -ez dago horrelako azpiegiturarik. Dena den, hasi dira neurriak hartzen tratamendurako eta, nolabait, baita prebentziorako ere. Ba al dago sintoma jakinik HIESaren kasuan? Ez dago, ez, sintoma berezirik. Lehenbiziko sintoma gripe bat bezalakoa izan ohi da: ahulezia, sukar txiki bat edo horrelako zerbait. Hori, justu, infekzioa gertatzen denean, eta beti arrisku-praktika bat izan ondoren. Horren aurretik, ordea, pasatzen dira 10, 15, 20 urte ere. Hurrengo sintomak nabaritzen dira defentsak, birusaren eraginez, gutxitzen direnean. Eta hurrengo sintomak handik denbora luze batera sentitzen dira: gaixotasunak hasten dira agertzen defentsak desagertu direlako. Amaitzeko, zer azpimarratuko zenuke tratamenduari begira?, gaur egun zer da garrantzitsuena maila horretan? Tratamendua? Hemen esan behar da oso aurreratuta dagoela, mozten dituztela sintomak, nolabait. Botika-familia desberdinak daude, birusak dituen eragin desberdinak mozten dituztenak. Oso aldakorrak dira, oso egokituak: pertsona bakoitzak tratamendu berezia hartu behar du. Gure inguruetan tratamendu berriak berehala hartzen dira ospitaleetan; baina munduan zehar hori oraingoz egin gabe dago, eta desberdintasun handia dago botika horiek eskuratzeari dagokionez.    