Docutec Dibortziatzeko lege aholkularitza ona behar da Espainiako Botere Judizialaren Kontseiluan dihardu Maria del Pilar Gonzalvezek; familia epaitegien gaineko ikuskaritza egiten du. Familia Zuzenbidean aditua da. Bikoteen mundua intimoa izaten da normalean, biren artekoa. Harremana hoztu, ozpindu edo korapilatzen denean, ordea, epaitegietarako bidea hartzen da maiz. Legeen zurruntasunean bilatzen da konponbidea. Banaketak, dibortzioak, seme-alaben bisitak arautzeko ebazpenak... Familia zuzenbidearen alorra dira. Mundu hori ongi ezagutzen du Maria del Pilar Gonzalvezek. Esperientzia luzea du familia zuzenbidean, eta Espainiako Botere Judizialeko Kontseiluan ari da, familia epaitegien ikuskaritzan. Lehengo astean Donostian izan zen, Zuzenbidea eta familia foroan. Mundu konplexua da gero familia zuzenbidearena... Bai, gero eta konplexuagoa, eta gero eta familia gehiagori eragiten die, gainera... Dibortzio eta banaketa prozesu askotan harremanak gaiztotu egiten dira, itsuski. Gure alderik ilunena esnatzen da horrelakoetan? Nik ez nuke hori esango. Oso une intimoak dira, eta krisi egoera horiek judizializatzen direnean arazo txikiak, barkatzeko modukoak, handi bihurtzen dira. Oso une gogorrak izaten dira. Zer aholku izan behar da kontuan banaketa eta dibortzio prozesuei behar bezala aurre egiteko? Dibortziatzeko lege aholkularitza ona behar da, ezinbestean. Inguruotan, sarri askotan, arazoa gain-gainean dugunean joaten gara abokatuarenera, baina lehenago joan behar da. Mundu anglosaxoniarrean, esaterako, ohikoa izaten da hori. Eta guk ere zera ulertu behar dugu, legezko aholkularitza ona ezinbestekoa dela. Kontua da, akaso, dibortzio eta banaketak orain hasi direla ugaritzen gure artean... Bai hala da. Esperientzia urte gutxiago ditugu guk. Baina argi izan behar da aldez aurretiko aholkularitza eta arazoak konpontzeko borondatea ezinbestekoak direla. Beti izango da hobea bi aldeen arteko akordioa, epaileen ebazpena baino. Bikotekideetako bat atzerritarra denean arazoak are konplexuagoak izaten direla azaldu duzu Donostiara prestatuta ekarritako hitzaldian... Bai, bietako bat atzerritarra denean, konplexuagoa izaten da prozesua. Askok, esaterako, banaketa edo dibortzio kasuetan berriro beren herrira itzultzea erabakitzen dute. Eta, noski, horrelako kasuetan tartean seme-alabarik bada, ba bisitak eta kudeatzea askoz ere zailagoa izaten da. Seme-alaben zaintza ere arazo iturri izaten da... Zenbaitetan arazoak sortzen dira krisi egoera horietan guraso batzuek umeak hartu, eta legez kanpo beren herrialdeetara eramaten dituztelako... Zein herrialdetan izaten da bereziki zaila haurrak berreskuratzea? Egoerarik egokiena, beti ere, umeak Europako Batasuneko herrialderen batean egotea izaten da. Gero, Hagako itunak sinatuak dituzten herrialde guztiak daude, edo bitarako akordioren bat sinatuta dutenak. Azken muturrean, nazioarteko itunik sinatu ez duten herrialdeak daude, kasu horietan umeak itzularazteko egin beharreko lanak zailagoak izaten dira. Egoera horiek nola konpondu? Nongo epaileak du azken hitza? Nazioarteko zuzenbidean araututa dago hori: adingabearen ohiko bizilekuko epailearena da azken hitza. Argi utzi behar da adingabea hor bizi izan dela denbora jakin batean, jarraikortasunarekin... Espainian dibortzioa arautzeko lege berria bidean da. Zer ekarpen egingo du? Ba, batetik, familia eta bikoteen arteko krisiak txikitu egingo ditu, banaketarik gabe zuzenean dibortzioa eskatzeko aukera egongo delako. Tentsio une bakar bat bizi beharko dute bikotekideek, eta ez, orain arte bezala, bi. Lege berriak, halaber, bitartekaritzari leku egingo dio, eta horrek ere erraztasun handiak ekarriko dituela iruditzen zait. Lege berriarekin akordioak lortzeko erraztasun handiagoak egongo dira. Bitartekaritzan esperantza handia duzue jarrita. Baina egun, oraindik, oso leku txikia du familia zuzenbidean... Europako Batasunak arteztarau bat egin nahi du bitartekaritzaren inguruan, eta epe labur-ertainera, herrialde bakoitzak bere erara antolatuko du. Aurki, lanerako tresna erreala izango da bitartekaritza, eta asko lagunduko du. Zein da bitartekaritzaren alderik positiboena? Arazoak modu lagunkoiagoan konpontzea dakar. Eta hori mesedegarria izango da denontzat, bai bikotekideentzat, eta baita familiako adin txikikoentzat ere. Espainiako lege berriaren harira puri-purian dagoen gaia da umeen zaintza partekatua . Aldekoen eta kontrakoen artean ez da giro. Zer iritzi duzu zuk? Nire iritzia baino, nire esperientziaren berri emango dut. Epaile lanetan, gertutik ikusi ditut zaintza partekatua saiatu duten hainbat esperientzia. Eta argi dago: zaintza partekatua bi aldeek adostua denean, emaitza ona izaten da, eta zenbait kasutan primerakoa. Erabakia epaileak ezarria denean, ordea, arazo handiak sortzen dira normalean.      