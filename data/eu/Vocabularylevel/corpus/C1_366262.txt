Docutec Goazen zinemara II: Brian de Palma-ren "Redacted" Dokumental itxura du Redacted filmak eta esan daiteke Brian de Palmaren lanik onena dela. Irakiarrek jasaten duten gerra salatu eta zentsura gaindi daitekeela baieztatzen du zuzendariak. Horregatik jo dute traidore arduragabetzat zenbait integrista estatubatuarrek. Brian de Palma pertsona konprometitutzat jotzea zaila da. Urteak egin ditu zinegile gisara, eta ezin esango dugu ezkertiar intelektual bat denik, arduratsua, eta egin dituen pelikulak USAko gobernua egurtzeko baliatu dituenik. Adibidez, zuzendari honek egin ez duen horixe bera egiten aritu dira bai Ken Loach, bai Mike Leigh, beren pelikula guztietan. Brian de Palmak, ordea, batez ere zine-generoetako gaiak landu ditu, edo intriga psikologikoa. Suspentsea erabili zale izan da, eta teknika aldetik birtusismoa erabiltzen ere ederki asmatu du. Horregatik guztiagatik kritikariek Alfred Hitchock zinegilearen oinordekotzat jo izan dute, eta denok dakigu maisu britainiarraren ezaugarria ez zela izan kritiko izatea, eta bere pelikulak ere ez ziren politika aztertu zale. Hala eta guztiz ere, Brian de Palmak badu obsesio bat: bere herrialdeak, orain hemen hurrena han, nekaezin mundu osoan, hasi dituen gerrak. Badaki edozein gerrak berarekin dakarrela herria moralki zapuztea, eta fisikoki hondatzea, heriotzaraino. Ondorio horiek guztiak nozitzen dituzte ez soilik galtzaileek, baita irabazleek ere. Soldadu amerikarrak ez dira guduetatik itzultzen "esku hutsik." Zortea alde badute, bizirik aterako dira agian, batailan onik irtengo, ez dute inolako zauri larririk izango... Baina hori horrela izanda ere, guduek sortzen duten gorrotoaz eta guduek berekin dituzten neurrigabekeriez inguratuta egoteak, eta gainera herri okupatu batean aritzeak, horrek guztiak ihesbiderik gabeko hondamendi morala sortzen du soldadu amerikarrengan. Orain 30 urte salatu zuen hondamendi hori Brian de Palmak, Vietnam-en kakaztuta zebiltzan soldadu amerikarrak gogoan. Salaketa "Corazones de hierro" film zorrotzak egin zuen, "Redacted", berriz, Irak-eko gerra ari da salatzen. Horrenbeste gauza ilun dago guda horretan, horrenbeste sekretu eta lohi, eta bost axola zaie USAko komunikabideei. Gobernuak ere zentsura ezarri diete hango telebistei: Iraken ez da jenderik hiltzen, ez da neurrigabekeriarik gertatzen, eta zerbait gertatzen bada, inoiz ez da behar bezala azaltzen gertatua. Badirudi garrantzirik gabeko huskeriak gertatzen direla, soldadu lanbide izateak dituen kalte saihestezinak, eta jakina, soldadu izatea ez da umekeria bat; nola izango da ba! Baina jendeak jakin egin nahi du ordea, eta soldaduek kontzientzia lasaitu edo. Komunikabide nagusietan ezin bada berririk bildu, bestelako bide mordoa dago, eta gehiago izango da aurrerantzean, interneten: web orriak, SMS mezuak, norberak bere bideo-kamerarekin grabatutako ezkutuko irudiak, eta eskuko telefonoekin grabatutakoak, zaingo-kamera anonimoek grabatutakoak...   Dokumental itxura izan nahi duen film hau da Brian de Palmaren lanik onena. Adierazpide berriak darabiltza bi helburuok lortzeko: alde batetik, gogor, gupidarik gabe salatzen du gerraren izugarrikeria, horixe baita jasaten dutena bai irakiarrek eta baita gerra amaigabe horren irabazle patetikoek ere. Bestetik, hausnartzea merezi duen gai bat dakar plazara: nola zentsura, izan era batekoa nahiz bestekoa, benetan gaindi daitekeen ausardiaz erabiltzen badira albisteak zabaltzeko adierazpide berriak. Brian de Palma traidore arduragabetzat jo dute integrista estatubatuar zenbaitek, baina badakigu egiak, askatasuna emango digun egia horrek, ez duela zertan beti atsegina izan behar, ezta herritar guztien gustukoa ere.