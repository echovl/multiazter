Docutec Euskara administrazio publikoan Hiriko epaitegian gauzak erabat desberdinak ziren. Gure bulegoan hiruzpalauk baino ez genuen euskaraz hitz egiten, eta lankide askok zorrotz begiratzen zigun, nahiz eta herritar askori begiak zabaldu beraien modukoekin hitz egin behar zutela ikustean YOLANDA ARRIETA /  Hala hasten da kanta, lelo polit horrekin. Baina guztiok dakigu hainbat eratara oihukatu dezakegula lelo hori, eta, ondorioz, nork ahoskatzen duen, noiz esaten den, nola kantatzen den, erabat aldatuko zaiola esanahia. Edertasuna azpimarratu nahi ezkero, "s"ak ondo markatu eta bukaerako "ra" gorantz ahoskatu. Lastima edo pena adierazi gura badituzu, hitz bikien arteko "oi" horretan geldiunetxo bat egin.Eta geldiunetxo hori egin ondoren argi eta garbi ikusiko duzu Behatokiak egindako txostenak dioena: administrazio publiko guztietan urratzen dira oinarrizko eskubideak. Hala da. Etenik gabe. Nik neuk ere administrazioan lan egiteko aukera izan dut duela denbora gutxi. Besterik ezean, sorkuntzan lan egiten dugunoi, tarteka, halako eta bestelako lekuetan lan egitea tokatzen zaigu. Ez gustu onez, baina, tira, denetik ikasi behar dela eta aurrera. Hala bada, epaitegi bitan lan egin dut. Bake epaitegi batean eta hiriko handi batean. Bake epaitegian ez zen arazo handirik sortzen. Ahozkoak nolabait orekatu egiten zuen euskarazko dokumentuen eskasia. Lehen hitza euskaraz eskaintzen genuen, eta herritarrek eskertu egiten zuten paperetako hizkuntza judizial eta justizieroa hitz xehez eta ulergarriz azaltzeko gure ahalegina. Hiriko epaitegian gauzak erabat desberdinak ziren. Gure bulegoan hiruzpalauk baino ez genuen euskaraz hitz egiten, eta lankide askoz zorrotz begiratzen zigun, nahiz eta herritar askori begiak eta bihotza zabaldu beraien modukoekin hitz egin behar zutela ikustean. Euskara teknikariak egon bazeuden. Esperientzia pilotuak egin egiten ziren. Emaitzak? Eraginkortasuna? Eragina? Horiek galdera sakonak eta luzeak dira 272 karakterretan erantzuteko. Zaila. Zaila euskara ikasten duten langileek hizkuntza ohiturak aldatzea. Zaila eguneroko bizimoduan tresna hori gabe moldatu daitekeenarentzat tresna berbera beharrezkotzat jotzea. Zaila, beraz, elebitasunean sinestea. Eskubide kontua? Bai. Oso ondo. Eta, zer? Euskara, oi, euskara... Hitz bikien arteko geldiune eta guzti?