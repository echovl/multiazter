Docutec Jim: difteriak umeak ez hiltzeko erabili zuten zaldia Jim zaldiaren istorio bitxia kontatzen duen testua irakurtzera gonbidatzen zaitugu. Bakteria batek sortzen du difteria gaixotasuna eta hitz egitean, eztul edo doministiku eginda kutsatzen da gaitza. Edozein modutan, zuzeneko kutsatzea egon behar du kutsatzaile eta kutsatutako pertsonaren artean. Edo gaixo dagoenak esnearen gainean eztul egiten badu eta esne hori beste norbaitek hartzen badu, adibidez, azken hau ere kutsa liteke. Batez ere, bost urtetik beherako umeei eta hirurogeita bost urtetik gorako pertsonei eragiten omen die difteriak. XIX. mendean eta XX.aren hasieran difteria-epidemia ugari izan zen eta haur asko hil ziren. 1901eko Nobel sariduna izango zen Emil von Behring mediku alemaniarrak difteriaren bakteriak askatzen zituen toxinak indargabetzeko modua aurkitu zuen 1890ean, nahiz eta ez zekien bakteria bera nola akabatu. Difteriari aurre egiteko, berriz, antitoxina bat aurkitzea lortu zuen. Difteriak norbait gaixotu eta 24 ordu bete aurretik antitoxina hori ematen bazitzaion, sendatu egiten omen zen. 1894an, Hermann Biggs doktore iparramerikarra Europara etorri zen aldi baterako, eta Emil von Behringen lanak ezagutu zituen. Honek difteriari aurre egiteko antitoxina zaldiei esker lortzen zuela ikusi zuenean telegrafo bidez eman zien horren berri New York-eko bere lankideei, eta berak zuzentzen zuen Osasun Departamentua zaldiekin lan egiteko prestatzeko eta zaldi batzuk erosteko agindu zien. Une hartan, ordea, departamentuko aurrekontuetan ez omen zegoen dirurik zaldirik erosteko.Bigss doktoreak orduan, itxaroteko prest ez zegoenez, esnea partitzeko erabiltzen zuten zaldi bat erostea erabaki zuen: Jim izeneko zaldia. Hilabete batzuk igaro eta gero, odola atera zioten zaldiari eta tratatu eta gero prest eduki zuten antitoxina zeraman sueroa gaixoei emateko. Lehen dosi hauek 1895eko Urteberri Egunean banatu ziren, baina haurren heriotza-tasa erdira jaisteko 4 urte pasatxo behar izan zituzten. Diotenez, difteria sendatzeko 30 bat litro suero lortu ziren Jim zaldiaren odolari esker. Sueroaren arrakasta ikusita, New York-eko Osasun Departamentuak zalditegia eraiki zuen Otisville herrian, eta difteriaren aurkako sueroa lortzeko moduan prestatu zuen tokia. Jim zaldia, berriz, hil egin behar izan zuten. Tetanos gaitza harrapatu zuenez, bere odola tratatuz lortutako sueroak difteria zuten 12 bat haurri gaitz hori kutsatu eta hil egin ziren. Difteria sendatu bai, baina tetanosak akabatu zituen umeak. 1901eko urriaren 2an akabatu zuten Jim. Hurrengo urtean, txertoen segurtasuna bermatzeko lege bat onartu zuten AEBetan, halakorik berriro gerta ez zedin.  HIZTEGIA DOMINISTIKU.- Estornudo. Éternuement. EZTUL.- Tos. Toux. GAITZA.- Enfermedad. Maladie. GAIXOTASUNA.- Enfermedad. Maladie. INDARGABETU.- Anular. Annuler. KUTSATU.- Contagiar. Transmettre. KUTSATZAILE.- Agente de contagio. Contage. KUTSATZE.- Contagio. Contamination. ZALDITEGI.- Caballeriza. Ecurie.  