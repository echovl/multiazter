Docutec Zuhurtasun printzipioa Bizitzako hainbat alorretan, erabiak hartzerakoan zuhurtasunezko jokaerak nagusi dira. Zientzia eta teknologiari dagokion gaietan, egilearen ustez, ordea ez dugu berdin egiten eta zientzilarien esku uzten dugu erabakia. Itziar Alkorta, Zuzenbidean doktorea. Lagundutako ernalkuntzarekin loturiko gaietan adituaAzken boladan, Europako zientzia eta teknologiari buruzko erakunde, aholku batzorde eta bestelako adituen bileretan gero eta usuago entzuten da «zuhurtasun printzipioa»-ri buruzko leloa. «Zuhurtasunez joka dezagun!», hona zientziaz arduratzen diren erakundeen lelo berria. Hainbeste goraipatzen den zuhurtasunaren ideia hori, berriz, hagitz arrunta irudituko zaio bati baino gehiagori. Hala iruditu zitzaidan niri, behintzat, duela gutxi, kongresu batean, precautionary principle delakoari buruzko hitzaldia entzun nuenean. Hitzaldiaren ostean, hizlariarengana hurbildu nintzen, zuhurtasunaren gaineko argibide gehiago eskatzera. Hona, adituarekin izandako elkarrizketa: - Barkatuko didazu, baina, ez al dugu orain bestean zuhurtasunez jokatu zientziari eta teknologiari buruzko erabakiak hartzerakoan? - Bada, ez. Zuhurtasunez jokatu izan dugu orain arte, ezkontzerakoan, burtsan inbertsioak egiterakoan, etxea erosterakoan..., baina ez zientzialarien proposamenak epaitzerakoan; kinka horietan, jokatu, zuhurtziaz baino, metodo zientifikoz jokatu izan dugu. - Eta zein alde dago zuhurtziaren eta metodo zientifikoaren artean? - Teknologia bat edo produktu berri bat abian jarri behar ote den erabakitzeko orduan, orain arte, uste izan dugu zientziaren ekoizkinei eta horien arriskuei buruz ari ginenez, jokabide burutsuena zela adituei galdetzea, eta, adituen iragarpenen araberako erabaki zientifikoak hartzea. Haiek badiote teknologia berria segurua dela eta arriskurik gabea, orduan, baimendu egiten da, besterik gabe. Horren lekuko Britainia Handiko Nekazaritza eta Abeltzaintza ministroak behi eroen gainean aditzera eman zuena: «Adituek ziurtatu ziguten behiek jandako sustantzia hauek ezin zirela gizakietara igaro, beraz, horiek erabiltzeko baimena eman behar genuen!». - Eta non dago, beraz, okerra? - Kontua da adituak ez direla iragarpenetan bat etortzen. Are gehiago, bat etorri izan direnean ere, inork aurreikusi gabeko kalteak etorri zaizkigu zenbait teknologiaren erabileratik. Teknologia berriei buruzko erabakiak hartzeko, beraientzako soilik, asmatu dugun metodo bitxi horretatik datoz, hain zuzen, behi eroak, abereetatik gizakietara iragaten diren antibiotikoak, krisi ekologikoak, eta abar. Ekoizkin tekniko berri batek ekar diezazkigukeen arriskuei buruz, GEOei (genetikoki eraldatutako organismoei) buruz, esaterako, adituak ados ez datozenean, nahiz gutxi batzuk arriskutsuak izan daitezkeela eta beste askok ezetz esaten digutenean, zeren arabera hartuko dugu erabakia? Gure hizlariaren ustez, adituek aurreikusi gabeko arriskuak egon daitezkeela jakinda, zuhurtasunez jokatu beharko dugu etorkizunean teknologiari buruzko erabakiak hartzerakoan, dirua non inbertitu behar dugun erabakitzerakoan bezala. Bizitzako beste erabakiak hartzerakoan dugun segurtasun eza eta duda gainditzeko jarraitzen dugun metodoa nagusitzen ari zaigu, beraz, teknologien eta berrikuntza zientifikoen dudazko promesen munduan ere. Alegia, orain arte adituen eskuetan lagatako erabakiari guztiok egin beharko diogu aurre orain. Guztion ardura izango da erabakia, eta ez adituarena bakarrik. Horretarako herritarrak informatu behar ditugu, eta iritzi guztiak entzun, benetan, teknologia berrien ondorenak ezagutu gabe ari garela aitortuz. Teknologia horren onurak eta kalte posibleak ahal den puntua arte neurtu eta hortik aurrera sena erabiliz. Bestela esanda, bizitzako beste alor guztietan egiten dugun legez, teknologia kontuetan ere, zuhurtasunez jokatuz.