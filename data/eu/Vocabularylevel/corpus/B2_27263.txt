Docutec Gertatu zaiguna jakiteko grina Egunkarietako gehigarriek eta astekari nahiz hilabetekari ia guztiek tarte berezia eskaini diote 2002. urtean gertatuko zaiguna aurreikusteari. Horrenbestekoa ote da, bada, gure jakin-mina? EIDER JAUREGI/ Urte berrian maitasunez nola ibiliko garen, gustuko pertsonaren bat ezagutuko ote dugun, lan aldaketa edo hobekuntzarik tokatuko zaigun, osasun aldetik inolako arazorik izango dugun, loteria nahiz bestelako jokoetan zorterik izango dugun... den-denari buruzko informazioa eskura daiteke egun hauetan. Edozein kaletako edozein aldizkari dendatako aldizkarien portadari begiratu, eta hor dira aurten gertatuko zaigun guztiaren inguruko berriak: Tu horóscopo 2002, capicúa, el año de la suerte (Clara), El horóscopo más caliente de 2002 (Mujer21), Horoscopo 2002, tu vida amorosa al detalle, trabajo y dinero sin secretos, los mejores días según planetas (Cosmopolitan), Especial horóscopo, tu guía para un año mágico (Raggaza), etab. Urtero bezala, urte berriari horoskopoen boomarekin eman diogu hasiera, eta askok eta askok horietan sinesten ez dugula badiogu ere, ez gara eskuartean tokatzen zaizkigunean irakurri gabe geratzeko gai. Nork ez daki, egun, Aries, Tauro, Gemini, Cancer, Leo, Virgo edo zodiakoko zein zeinutakoa den? Gutxik, segur aski. Eta zer ohikoa den irakurtzen duguna atsegin bazaigu irribarre batez hartzea eta gustatzen ez bazaigu, berriz, «ba txorakeriak dira hauek» esatea? Jatorria Astro, planeta nahiz izarren mugimenduan oinarritzen dira berez horoskopoak, eta norbait jaiotzen den momentuan elementu horiek duten posizioaren araberakoak omen dira pertsona horren izaera, ezaugarriak eta etorkizuna, hein handian. Hala dio astrologiak. Zodiakoan oinarritzen da geure inguruan gehien erabiltzen den horoskopoa. Hamabi zatitan banaturik dago zodiakoa, eta horietako bakoitza eguzkiaren higiduraren erreferentzia gisa hartzen diren hamabi izar-konstelazioetako bati dagokio. Zodiako hitzak animali zirkulua esan nahi du, eta Babilonian sortu omen zen kontzeptu hau. Grezia klasikotik Egiptoko Alexandriara pasatu zen, Iran eta Indiara gero, eta Europara iritsi zen, azkenik, Erdi Aroan. Orduz geroztik horoskopoak eta gutun astralak egiteko erabili izan da. Sistema edo filosofia honetan oinarritzen den horoskopoaz gain, badira beste erreferentzia batzuk dituzten horoskopoak ere, eta horiek hainbat kulturatan erabili izan dira. Horoskopo txinatarrean, adibidez, jaiotza-urtearen arabera banatzen dira zeinuak, hamabi, kasu honetan ere. Elezahar batek dioenez, Budak heriotza gertu somatu zuenean Lur planetako animalia guztiak bildu nahi izan zituen bere azken borondatearen lekuko izan zitezen; baina bere harridurarako, hamabi animalia bakarrik agertu ziren: arratoia izan zen lehena, eta haren atzetik iritsi ziren idia, tigrea, untxia, dragoia, sugea, zaldia, ahuntza, tximua, oilarra, txakurra eta txerria. Animalia horiek irudikatzen dituzte orain horoskopo txinatarraren zeinuak. Azteka horoskopoan, berriz, 20 errepresentazio dituzte zeinuek: kanabera, etxea, oreina, krokodiloa, labana, belarra, lorea, jaguarra, sugandila, euria, tximua, ura, putrea, txakurra, sugea, lurrikara, burezurra, haizea, untxia eta arranoa. Jakina denez astrologia, matematika eta, egun, zientzia esoteriko esaten zaien horietan oso iaioak ziren Aztekak, eta orain horoskopo gisa ezagutzen den egutegi sakratua egin zuten. Egutegi honen arabera, norbanakoa jaiotzen den egunak erabakitzen du pertsona horren lekua unibertsoan, eta hamairu eguneko epean luzatzen den zeinu bati lotuta dago. Zeinu honen barruan egun bakoitzari etxe bat dagokio (batetik hamairura); eta, horrez gain, egun bakoitzak zeinuarekin bat etor daitekeen ala etor ez daitekeen glifoa du. Zodiakoan oinarritzen dena, txinatarra, azteka, indua... hamaika sinesmeni jarraitzen dieten horoskopoek bizirik diraute gaur egun. Marta Jauregi, Gipuzkoako Astrologia Elkarteko kideak, horoskopo guztiak ideia komun batetik sortutakoak direla azpimarratu digu: «Guztiak tradiziotik datoz eta guztiek gauza bat dute oinarrian: eguzkia, ilargia, planetak... Elementu horiek guztiek pertsonengan nola eragiten duten ikusi, eta geure buruaren ezagutzan oinarritzen dira denak. Gauza horiei erreparatu eta nola eragiten zuten galdetzen zion garai batean jendeak bere buruari, eta horren guztiaren ikerketatik sortu dira filosofia guztiak». Marta Jauregi: «Horoskopo gehienak ez dira batere fidagarriak» - Urte hasieran horoskopo asko kaleratzen da han eta hemen. Igo egiten al da interes maila? Zuei ere kontsulta gehiago egiten al dizkizuete? Bai, horrelaxe da. Etorkizunak zer ekarriko dion jakin nahi izaten du jendeak, eta hori azal diezaiegun deitzen digute guri ere. - Zein gauza interesatzen zaizkio jendeari, batez ere? Dirua, osasuna eta maitasuna, horiexek dira galderarik tipikoenak. - Ordena horretan? Pertsona bakoitzaren arabera aldatu egiten da hori, baina ordena hauxe litzateke: lana, osasuna eta maitasuna. Baina tira, esan bezala, norberaren arabera aldatzen den gauza bat da hori. Kontsulta egiten duzun momentu konkretuan duzun arazoaren araberakoa izaten da. - Zenbateraino sinets daiteke horoskopoek diotena? Egon, egongo da oinarri serio baten gainean egindako horoskoporik; baina, oro har, ez dira batere fidagarriak gure iritziz. Benetan fidagarria dena pertsona baten gutun astrala da, eta horren arabera hitz egin behar da pertsonarekin, bere ahalmen, gaitasun eta ezaugarriei buruz, bere aukera egin dezan. Horoskopoak orokorregiak dira. Ezin da esan Leo edo Virgo guztiek gauza berdinak biziko dituztenik maitasun arloan, adibidez. - Zer da gutun astrala? Gutun astrala mapa bat da. Zu jaio zinen momentuan planetak nola zeuden agertzen da bertan; eta, horren argitan, pertsona horri buruzko gauzak, izakera, gaitasuna, ahalmenak etab. jakin daitezke. - Jaiotzen garen garaiak erabakitzen du, beraz, hein handian gure izakera eta gertatuko zaiguna. Erabaki ez da agian hitzik egokiena. Pertsona bakoitza ahalmen eta gaitasun batzuekin jaiotzen da, baina norberak erabakitzen du gero ezaugarri horiek garatu eta bizitzan egin beharrekoa gaitasun horietan oinarritu ala ez. Norberak egiten du aukera. - Orain, urte hasierako horoskopoak irakurtzen ditugunean, zein jarrerarekin egin behar dugu irakurketa hori, entretenitzeko asmoz, interesatzen zaiguna jasotzeko asmoz...? Norberak har dezala aintzat interesatzen zaiona. Badago jendea momentu batean gaizki egon, eta gauza hauek irakurtzean nolabaiteko arindua sentitzen duena. Egun, dena gaizki badoakio eta horoskopoak etorkizunean gauzak hobetu egingo direla esaten badio, lasaitzeko balio diezaioke, kasu honetan, adibidez. Horregatik, aringarri gisa erabili nahi duenak erabili dezala, hala nahi badu. Kontuan izan behar da, hala ere, benetan balio duena ez dela horoskopoaren iragarpena, gutun astralak dioena baizik.  