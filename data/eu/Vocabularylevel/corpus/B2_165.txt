Docutec Lau jogurt estalkiren truke Audi autoak. Iruñean kalera ateraz gero, besterik ez duzu ikusten: deportiboa, familiarra, ministroaren auto ofizialaren itxurakoa... Denak Audiak. Eta ez dago Audi gidari bat baino harroagorik, arriskutsuagorik, tontoagorik. Benetan. Audi autoak. Iruñean kalera ateraz gero, besterik ez duzu ikusten: deportiboa, familiarra, ministroaren auto ofizialaren itxurakoa... Denak Adiak. Zabalgunean, Donibanen, Arrosadian, Txantrean. Audiak. Besterik ez. Lagun bati erregimen bereziko babes ofizialeko pisua alokairuan eman diote. Oso egoera ekonomiko eta sozial kaskarrean daudenentzako etxebizitzak dira. Beno, bada, hark ere Audia du. Deportiboa. Zuria. Benetan. Pentsatzen hasia naiz nonbait, hipermerkaturen batean edo, Audiak oparitu egiten dituztela —ekarri lau jogurt estalki eta eraman Audi bat—. Eta, hori horrela, orain heltzen zaidan propaganda guztia irakurtzen dut. Ez dut Audi bat nahi. Edo musu truk bada, beharbada bai. Baina ez da hori kontua. Kontua da jakin nahi dudala egiazki oparitzen dituzten. Jakiteagatik. Lasai geratzeagatik. Izan ere, ez badituzte oparitzen, ez bada eskaintza berezirik —eros hiru galtzontzilo eta eraman Audi bat oparitan—, milaka iruindarrek 36.000-54.000 euro gastatzen badituzte Audi bat erosten... ez naiz lasai egonen. Diruaren prezioa igotzen bada, seguru asko Audien jabeak ere bai. Horregatik, ordenagailuan gaurko argazkia ikusi dudalarik, Audi autoa eta haren ondoan azaltzen den birigarroaren saltzaile aurpegia ikusi ditudalarik, pentsatu dut behingoz jakinen dudala non demontre oparitzen dituzten Audi madarikatuak. Baina ez. Argazkia ez da Iruñerriko saltoki erraldoi batean ateratakoa, baizik eta Alemanian, Frankfurteko auto azokan egindakoa. Eta argazkikoa, eskaintza berezia egiten ari delako itxura guztia badu ere —zabaldu kontu korrontea gure banketxean eta eraman nahiago duzun Audia—, Martin Winterkorn da, Audi enpresako presidentea. Edonola ere, irudia bistaratzearekin batera autoen inguruko hiru galdera etorri zaizkit gogora. Lehena: auto istripuen kontra oso ongi daude kontzientziazio kanpaina odoltsuak, puntukako gidabaimenak, alkoholemia kontrolak, isunak; baina, zergatik ez dituzte behartzen fabrikatzaileak abiadura gutxiagoko autoak egitera? Bigarrena: osasun sistemaren defizita ordaintzeko zergatik zamatu nahi dituzte zergekin alkohola, tabakoa, gasolina eta ez, esaterako, luxuzko autoak? Hirugarrena: noiz ikertuko du psikiatraren batek Audi autoek gaitasun intelektualarengan duten eragin birrintzailea? Izan ere, ez dago Audi gidari bat baino harroagorik, arriskutsuagorik, tontoagorik. Benetan. Errepidean norbait basakeria bat egiten ikusten baduzu, erreparatu autoaren markari.