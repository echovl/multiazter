Docutec Etxea zaharrentzat egokitzea Espainian 65 urtetik gorako pertsonak ia zortzi milioi dira; baina etxebizitza asko ez daude zaharrak bertan egoki bizitzeko prestatuta (igogailua dela, kalefakzioa dela...). Dokumentuan etxea nola egokitu azalduko dute. Eragozpenik gabeko etxebizitza Zaharrak autonomoak izango badira, oztopoak ezabatu eta segurtasuna bermatzea, ezinbesteko Etxebizitzaren kalitatea, berez, bizi mailaren adierazlea bada ere, pertsonak adinean aurrera egin ahala horren garrantzia areagotu egiten da, bertako biztanleen gaitasun fisiko eta psikologikoek behera egitean. Espainian 65 urtetik gorako pertsonak ia zortzi milioi dira; horietatik bi milioik nola edo halako ezgaitasunik agertzen badute ere, horien %96'9k nahiago dute etxean segitu. Baina etxebizitza asko ez daude horrelako pertsonak bertan egoki bizitzeko prestatuta (igogailua dela, kalefakzioa dela...). IMSERSO erakundeak 2004 urtean zaharren bizi-baldintzei buruz eginiko inkestak agertu duenez, bakarrik bizi dira ekipamendu gabeziarik larrienak dituzten zaharrak: horien %13'5ek ez du telefonorik, %44k kalefakziorik (indibidual nahiz kolektiboa) ez daukala dio eta %70'5ek ez du igogailurik. Hona, dena den, datu larriena: etxebizitzaraino iristeko zahar horien %26k hiru solairu igo behar ditu.  Etxea zaharrentzat egokitzeko aldaketak Argindar eta argien instalazioa: Hariek ez dute pasabideetan egon behar. Pizkailuak, ugari, toki estrategikoetan kokatuko dira: Eskaileraren hasiera eta amaieran. Oheburuan. Korridoreen hasiera eta amaieran. Hobe pizgailu konmutatuak jartzea, argia hainbat tokitatik piztu eta itzaltzeko aukera ematen dutenak. Hobe, iluntasunean ikusgarri egiteko, fosforeszenteak izan edo argitxo bat badaukate. Zorutik 90 - 100 cm-tara instalatu behar dira. Entxufe ugari jarri behar dira, luzagarriak baliatu behar ez izateko. Pizkailuen altuera berean edo, gutxienez, zorutik 40 cm-tara kokatu behar dira. Argi-iturriek orientatzeko modukoak izan behar dute (aurrez aurre edukitzearen ondorioz ez itsutzeko) eta intentsitatez erregulagarriak, argitasuna unean uneko premietara egokitzeko. Zoruak: Lauak izango dira, koskarik gabeak (batzuetan, terraza eta balkoirako sarbideak koskadunak dira) eta ez labainkorrak. Hobe alfonbrarik ez jartzea. Eskailera-mailarik baldin bada, seinaleztatuak egongo dira eta beraiek gainditzeko elementuak izango dituzte. Zaharra aulki gurpildunean ez dabilenean, zorurik hoberena ile motzeko moketa da: frogatua dagoen bezala, horrelakoetan femur muturreko haustura gutxiago gertatzen dira. Egurrezko zoruak seguruago gertatzen dira ez labaintzeko moduko argizariekin tratatzen direnean. Altzariak: Pasabidea eragozten duten altzari edota bestelako objektuak albo batean jarri behar dira. Hari elektrikoak, jostailuak eta gainerako objektuak kendu behar dira pasabideetatik. Ahal den heinean, altzarien ertzak borobilak izango dira. Aulki gurpilduna erabiltzea beharrezkoa denean, etxebizitza osoan ibili ahal izango dela aurreikusi behar da. Pertsianak altxa eta jaisteko mekanismo elektrikoak eroso eta seguruagoak dira. Ateak zabalak izango dira, 80 zentimetrokoak gutxienez. Telefonoa: Badira telefono bereziak ikusmenean zailtasun arin eta larriak dituzten pertsonentzat (tekletan zenbaki handiak dauzkatenak) eta ongi aditzen ez dutenentzat ere (soinu bolumena erregulatzeko mekanismoa daukatenak). Etxe bazter batetik bestera patrikan eraman daitezken telefono hari gabeei esker, deia entzuten duen bakoitzean adineko pertsonak ez du korrika abiarazteko premiarik sentituko eta, hortaz, erorikoen arriskua urrundu egingo da. Horrez gainera, (zorabio, eroriko edo bestelakoen ondorioz) pertsona jausita ere, lurretik dei egin dezake, aparatua eskura dauka eta.  Oso komenigarria da zaharrak telefonoaren funtzio erabilgarriak ikastea, hala nola ohiko zenbakiak, buruan gorde behar izan gabe, memorietako tekla bakar bat sakatuta markatzea, telefonoa eskuetan hartu gabe hitz egin ahal izateko "esku aske" sistema, etc. Etxean terminal bat baino gehiago instalatuz gero, eragozpenak nozitzen dituen pertsonak ez du toki batetik bestera ibili beharko, deia entzunikoan.  Etxebizitza egokitzeko klabeak Konponbide soilak, lehentasunezkoak. Pertsonak arazoa baldin badu logelara joateko eskailera igotzeko, igogailua edo antzeko sistema garesti bat instalatu ordez, agian hobe izango da bere logela behe solairuan jartzea. Sentimenduak ere, gogoan hartzekoak. Aldaketa batzuk, erabat zentzuzkoak badirudite ere, agian ez dira onak interesatuarentzat; hobe da horrelakorik ez hertsatzea. Etxe bateko altzariak zaharkitu edo aldrebesak iruditzen bazaizkigu ere, traste edo apaingarriren bat karga sentimental handikoa izan daiteke bertan bizi den pertsona horrentzat, oroimen eta bizipenak horiekin identifikatzen dituelako. Erreformak, pixkanaka, egokiera azaldu ahala. Logela pintatu behar duzunean, aprobetxa ezazu entxufeak instalatu eta pizkailuak aldatzeko. Bainuan erreformarik egiten duzunean, jarri ez labaintzeko moduko zorua, bertan dagoen baineraren ordez ipini dutxa, etc. Ez jo beti-beti profesionalengana: obra txiki batzuk guk geuk, senide edo ezagunen batek egin ditzake. Esku-baranda instalatzea, bainerako heldu-barrak atxikitzea edo alfonbrak zoruari itsastea lan soilak dira, espezialista ez denak ere egiteko modukoak. Azalpenak ematea. Adineko pertsonari denaren gaineko azalpenak eta justifikazioak eman behar zaizkio eta, horiek entzunik, berak emango du baimena. Ez ahaztu harena dela etxea. Eskuratu lanabes baliagarriak. Denda espezializatuetan hamaika tresna erabilgarri topatuko dituzu. Kontuan izan ohe artikulatuak, ibiltzeko tresnak eta antzekoak alogeran ere har daitezkeela.