Docutec Done Jakuera, nola edo hala Oinez, zaldiz nahiz bizikletaz egin daiteke erromesaldia, baina aurretik ezinbestekoa da prestakuntza fisikoa egitea . Aurtengoa Xacobeo urtea izanik, inoiz baino erromes gehiago espero da Done Jakue bidean. Batzuek kristau fedeak bultzatuta egingo dute ibilaldia, beste askok, berriz, ez. Baina kasu honetan kontua ez da zergatik egiten den erromesaldia edo zergatik ez den egiten. Kontua da erromesaldia egin egiten dela. Gehienek oinez, beste asko bizikletan eta badira zaldi gainean joaten direnak ere. OINEZ Done Jakue bidea oinez egiteak prestakuntza handia eskatzen du. Bai fisikoki, bai psikologikoki ere, prest egon behar da erromesa. Gomendagarria da ibilbidea etapetan banatzea. Alegia, komenigarriena egunean 25 edo 30 kilometro egitea da. Gorputza ohitzen doan heinean, kilometro gehiago egin daitezke. Erromesaldia burutzeko ez da zertan atleta bat izan behar, edonork egin baitezake Done Jakue bidea. Hori bai, ibiltariak indarrak gordetzen jakin behar du eta konturatu behar da bakoitzak bere erritmoa daukala. Era berean, ezinezkoa da erromesaldia burutzea, aurretik entrenamendu fisikorik egin ez bada, mendian zehar ibiltzea, adibidez. ZALDI GAINEAN Erromesaldia egiteko modu tradizionalena nahiz bereziena zaldi gainean joatea da. Aitzitik, zaldi gainean joan nahi duenak argi ibili beharko du. Izan ere, oso gutxi dira ukuiluak dituzten aterpetxeak. Beraz, erromesak aldez aurretik egiaztatu beharko du ze ostatuk eskaintzen duen zaldientzako ukuilua eta zeinek ez duen inolako kortarik. Horrela, azken orduko ezustekoak ekidingo ditu. Agerikoa da zaldiek ikusmin handia sortzen dutela, baina agerikoa da baita ere, hainbeste auto, bizikleta eta jende artean erraz aztoratu daitezkeela. Horrela, bada, zaldunak tentu handiz egin beharko du ibilbidea. BIZIKLETAN Denon esku dago Done Jakue bidea egitea, baldin eta aurretiaz prestakuntza entrenamenduak burutzen badira. Horregatik, erromesaldia oinez egingo duenaren antzera, bizikletan joango denari ere komeni izango zaio aurreko hilabetean pixka bat entrenatzea. Ibilbideari ekin baino lehen, fardelen pisua bizikletaren bi alboetan banatu behar da, hau da, ezkerraldean nahiz eskuinaldean pisu bera egongo da. Ondoren, nola ez, fardelak ondo lotuko ditugu. Bizkar gainean ez da sekula pisurik eraman behar, eta, ondorioz, bizikletak daraman pisu guztia jasanez pedalei eragiten ohitu beharko du erromesak. Garrantzitsua da txirringak argiztapen egokia izatea eta komenigarria, era berean, jantzi ikusgaiak eramatea; batez ere, iluntzen hasten den orduetarako. ATERPETXEAK Done Jakue bidean ostatuak doanekoak dira, baina baita zaindu beharrekoak ere. Arau bakarra: hurkoa errespetatzea. Mugikortasun gutxi duten erromesek eta bidea oinez egiten dutenek daukate aterpetxean ohea lortzeko lehentasuna. Ondoren, eta lehentasun kateari jarraiki, zaldunak, txirrindulariak eta autoaren laguntza duten erromesak daude, hurrenez hurren. Aterpetxeak ez dira hotelak, eta ezinezkoa da erreserbarik egitea; beraz, ohean gozo-gozo lo egin nahi duenak adi ibili beharko du, opor garaietan bereziki. Urte sasoi horretan batzen baita jende kopuru handiena eta orduantxe sortzen baitira leku ezaren arazoak. Gaueko 11etan ixten dira aterpetxeko ateak eta goizeko 10etarako alde egin beharko dute erromesek. Aterpetxean gau bakarra igaro daiteke, baina erromesa gaixorik egonez gero, posible izango da egonaldia luzatzea.