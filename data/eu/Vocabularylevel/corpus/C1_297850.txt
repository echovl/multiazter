Docutec Ezteiak Ezkontzaren inguruan dagoen negozio handiaz Aurten hiru gonbidapen ukan dituzu ezteietara joateko. Bat zure lehengusuarena da, lehengusua izanagatik, sekulan ez zara harekin ongi moldatu. Bestea zure lagunaren ikaskide ohi batena, zure lagunak aspaldi ez zuen haren berririk, eta ez zen haren laguna, zuk ez zenekien bazenik ere. Hirugarrena zure lagun hoberenarena da. Azken horretara gogotik joanen zara. Baina kontuak egin eta 450 euro ezarriko dituzu urtean zehar, gonbidatuei emanen diezun diruan. Gaur egun ez baita gehiago oparirik egiten, dirua ematen da gonbidatua zarenean. "Nire ezteietara gonbidatzen zaitut" - "A, milesker!" Eskertu behar lukeena gonbidatzailea bera da. Zergatik ez du zuzenean erraten : "150 euro emanen dizkidazu?". Ezkontzen banintz, ahalkea senti nezake asko estimatzen dudan lagun edo ahaide bat baldintza horietan gonbidatzeko. Nola eskatu holako dirutza lagun bati, jakinez gainera, beharbada xuhur aire dabilela bere finantzetan... (xuhur erran dut, ez zuhur, ez da gauza bera). Eta ez da horretan bururatu! Zorionekoa ni, ez neska izateagatik! Soinekoa erosten ez dut buru-hausterik, ez eta ere beste dirutza handia ezartze beharrik ile apaindegian. Zertarako horrela mozorrotu? Nik segurik, badut irri aski eginik batzuen eta besteen xapelei sopot, musu, muxu! Eta gero gonbidatu guztiei potta eman behar, nahiz eta hiru laurdenak ez dituzun ezagutzen, beharbada. Pott bakoitzeko usain "goxo" desberdin bat, masail bakoitzeko bi milimetro krema, izerdi tantek desegiten hasia dutena. Guztiei potta ematea bukatu baino lehen sabela nahasi zaizu, hainbeste usainekin!... otordura heldu aitzin... Ezteiak. Zenbat antzerki? Zenbat mozorro? Zenbat hipokrisia? Gehiegi, sanoak izateko...