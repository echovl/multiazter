Docutec Jaun-andreak Egunotan irakurri dugu Austriak aldatu egin dituela bere himnoaren, ereserkiaren hainbat hitz. Emakumeak aipatzeko egin dira aldaketak, emakumeak ere hiritar austriarrak direla adierazteko. Hain ezaguna den Agur jaunak datorkio burura Urretabizkaiari Egunotan irakurri dugu Austriak aldatu egin dituela bere himnoaren, ereserkiaren hainbat hitz. Aurreko kantua ez zen oso zaharra, berrogeita hamar urte inguru zituen, baina epe labur horretan gauzak asko aldatu dira, are Europako erdi-erdian dagoen Austria zaharrean eta hitz batzuk ez ziren egokitzat hartzen gaurko egunetarako. Besteak beste, nazioaren semeak aipatzen ziren lehen eta orain himnoak seme-alabak dio; anaia-korua zioen eta orain alaitasunezko korua dio; aitaren lurra, aitaren etxea zioen eta orain nazioa dio. Beraz, emakumeak aipatzeko egin dira aldaketak, emakumeak ere hiritar austriarrak direla adierazteko. Notiziak dio lehengo hitzak emakume batek idatziak zirela, Paula von Preradovic-ek, hain zuzen.Baina ez digu kontatzen gaurko aldaketen arduraduna nor izan den. Aldaketa horien harira gure artean hain ezaguna den Agur jaunak datorkit burura. Ez dirudi hain zaila «jaunak» esaten den lekuan jaun-andreak jartzea, emakumeok ere agurra merezi dugula onartzen bada. Ez da oso bizkorra izan behar ideia horrek aurkituko lituzken oztopoak handiak eta tematiak izango direla asmatzeko. Hemendik entzuten ditut protestak, algarak eta irainak. Egia da euskarak ez duela pertsonen eta gauzen generoa gaztelerak edo frantsesak bezain obsesiboki azpimarratzen, baina jaunak dioenean jaunak dio, ez jaun-andreak. Seguru halako batean egokituko dela kanta, gutxienez erakundeek erabiltzen dutenean. Bitartean, pazientzia beharko dugu, berriz ere, oraindik ere.