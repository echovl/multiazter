Docutec Haurdunaldia 600.000 andreren heriotza eragile izaten da urtero Emakumea. Herrialde behartsuetan izaten dira heriotzen %99, osasun zerbitzu eskasengatik. Marie Stopes International gobernuz kanpoko erakundeak datu kezkagarriak plazaratu ditu.   ERREDAKZIOA / Bizi habia izaten da haurdunaldia. Ernaldutako obulua umetokian finkatu, garatu eta enbrioi bilakatzen da. Bederatzi hilabeteren buruan erdiminak heltzen dira, eta haiekin batera, haurra munduratzen da. Miraria dirudi, mirari liluragarria. Emakume askorentzat azkenaren hasiera izaten da, ordea, prozesu hori: heriotza eragilea. Marie Stopes International Gobernuz Kanpoko Erakundeak datu sorta kezkagarria plazaratu zuen atzo Bruselan. Oro har, datu beldurgarriak dira. Esaterako, haurdunaldiak eragindako eritasun eta arazoen ondorioz, urtean 600.000 emakume hiltzen direla azaldu zuten, gehien-gehienak herrialde pobreetan. Marie Stopes erakundeko ordezkari Patricia Hindmarshek Europako Legebiltzarrean plazaratu zuen datu sorta. Ez zen egoeraren gordina azaltzera mugatu. Bide batez, heriotza horiek guztiak saihesten lagun dezakeen tresna bat plazaratu zuen, propio amatasunaren inguruko kezkei erantzuna emateko argitaratu duten gida. 13 atal ditu, eta hainbat gai lantzen ditu: amatasun segurua, hiesa, gazteria, pobrezia... Bereziki herrialde behartsuenetara bideratuta dago. Seme-alabak «borondatez» izateko eskubidea Hindmarshek atzo aditzera eman zuenez, gidaren helburu nagusia haurrak izateari buruzko ikusmolde berri bat zabaltzea da. «Ugalkortasuna emakumeen zein gizonen ardura da; gida honen jomuga da haurrak borondatez izatearen aldeko eskubidearen alde egitea, eta umeak ez kasualitatez izatea», azaldu zuen. Egoera aldatzea arrunt zaila izango dela onartu zuen, ordea, batez ere herrialde behartsuetan. Mundu zabalean pertsonen %41ek ez duela inolako antisorgailurik erabiltzen azaldu zuen. Haurrik ez edukitzeko egin beharreko urratsak, gainera, askotan emakumeen bizkar geratzen direla salatu zuen. Gizaseme gutxik erabakitzen dute, esaterako, basektomia egin eta antzu bihurtzea, %4k baino ez. Pobrezia, gainera, arazo larria da. Oso. Haurdunaldian sortutako arazo edo eritasun baten ondorioz —odoljarioak, infekzioak, eklampsia...— hiltzen diren emakumeen %99 herrialde behartsuetan bizi dira, eta osasun zerbitzu eskasen ondorioz hiltzen dira gehienak. Zenbait herrialdetako datuak oso kezkagarriak dira. Eta adierazgarriak. Afrika Erdiko Errepublikan, esaterako, 100.000 erditzeko 1.100 heriotza gertatzen dira. Eritrean, berriz, 1.000. Haurdunaldiaren etena, heriotzaren eragile Marie Stopes International erakundeak atzo haurdunaldia eteteko saioetan hiltzen diren emakumeei buruzko datuak ere plazaratu zituen. Urtean gaizki egindako abortuen ondorioz —denera egiten diren guztien %40— 75.000 emakume hiltzen direla dio nazioarteko erakundeak. Beste milaka eta milaka emakume, berriz, antzu geratzen dira bizitza osorako, edo eri. Haurdunaldiaren alde ilunenak egiten die eraso. DATUAK Ugalketaren datuak: argiak eta itzalak Marie Stopes erakundeak atzo plazaratu datuen artean batzuk oso deigarriak dira, eta errealitate korapilatsua islatzen dute: Minutu oro, 380 haurdunaldi eta 40 etorkizun ilun. Minutu oro mundu osoan 380 emakume geratzen dira haurdun. Horien artean 40k etorkizun iluna izaten dute, haurdunaldia etetea erabakitzen baitute, baina ez baitute aurkitzen horretarako osasun zerbitzu egokirik. 20 urtetik behera ama, ohikoa. Oso gazterik izaten dira ama emakume asko, 20 urtetik behera. Ohikoa da munduko bazter askotan, esate baterako, Asian eta Afrikan (%18,6), Latinoamerikan (%16,5) eta Europako ekialdean (%14,7). 600.000 hildako, 50 milioi zauritu. Haurdunaldian eta erditzeetan izandako arazoen ondorioz, 16.000 milioi andre hiltzen dira urtean. 50 milioi, berriz, eri geratzen dira. Askok bizitza osoan jasan behar izaten dituzte eritasunaren ondorioak, askotan larriak. Heriotzen laurdenak odolustuta. Haurdunaldian zein erditzen sortutako arazoen ondorioz hiltzen diren emakumeen heriotzaren arrazoi ohikoena odoljario kontrolaezinak izaten dira. %25 odolustuta hiltzen dira.