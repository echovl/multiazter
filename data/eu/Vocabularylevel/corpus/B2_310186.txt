Docutec Loa Bart gaua esna pasa dut. Ohean egon naiz, etzanda, begiak itxita. Baina loak ez nau hartu. Loa jolasean hasten denean, gogaikarria jartzen da, ume txikiak bezala, burugogorra. Eta gaizki pasarazten dit. Lehenik tentatu egiten nau. Eskua luzatzen dit, xamur, eta izara artean sartzen naiz, loaren besoetan eroso kulunkatzeko irrikaz. Begiak itxi, posturarik erosoena bilatu eta begiak ixten ditut. Baina, batzuetan, bat-batean, arrazoirik gabe, plast, begiak zabaltzen zaizkit. Agian neuk irekitzen ditut, ez dakit. Kontua da, ohean etzanda, sabaira begira, gaua sekula baino ilunagoa ikusten dela. Eta isiltasuna hain izaten da sakona belarrietan min egiten duela. Orduan, nire albora begiratzen dut. Gorka lo dago. Ez dut esnatuko. Ez al da berez esnatuko? Bere beharra daukat. Bai, nire ondoan dago, baina ez dago nirekin. Loak nire barrutik alde egiten duenean bakarrik sentitzen bainaiz. Eta zerbait ikusi nahi horretan, iluntasunari desafio egiten diot, begiak itxita, koloreak ikusten saiatzen naiz. Gauaren beltzean zertzelada grisen bat topatzen, itzalen bat. Eta isiltasunari oihu egiten diot, oihu mutuak, belarriak erne jarriz, zerbait entzuteko beharrak bultzatuta. Baina gauean, soinurik txikiena zarata bihurtzen da. Eta zaratarik normalenak beldurtu egiten zaitu. Bakardade horretan zarata bizia baita, eta biziak ikara ematen du babesik gabe sentitzen zarenean. Horregatik izara azpian murgiltzen naiz, eta Gorkari itsatsita, kontatzen hasten naiz: bat, bi, hiru, lau olatu. Ohartu gabe loak harrapatzen nauen arte. Horrelako gauetan beti amets bera izaten dut: itsas bazterrean nago, oinak uretan, olatuei deika. Badator olatu erraldoia ni irenstera. Loak, azkenean, bere kartzelatik askatzen nauen arte.