Docutec Behaketaren artea Krimen bat argitzeko garrantzitsua da xehetasunei arreta jartzea eta horiek interpretatzen jakitea, eta horretan trebatzeko bide egokia da margolan historikoak behatzea. Hori uste dute AEBetan, han hilean behin poliziakide eta FBIko agente talde bat New York hiriko Frick Collection museoan elkartzen baita, aditu baten gidaritzapean bertako artelanak behatu eta ahal duten xehetasun eta azalpen gehienak atzemateko. Oharrak kalean erabiliko dituzte gero. Krimen bat xehetasunetan argitzen da, arte ona bezalaxe». Hori da Frick Collection museoan antolatu duten ikastaroaren lelo nagusia. Hilean behin New Yorkeko museoa ikasgela bihurtzen da eta hiriko poliziakide eta FBIko agenteak hartzen ditu. Behaketaren artea izena eman diete ikastaro horiei, eta museoko Hezkuntza Sailaren arduraduna Amy Hermanek zuzentzen ditu. Ideia duela sei urte bururatu zitzaiela azaldu du Hermanek, baina orduan ikasleak oso bestelakoak ziren. «Gizarte-laguntzaileei eta medikuntza ikasleei zuzendu genien hasi ginenean. Margolan nagusiak ikusiz beren behatzeko dohainak hobetzea zen helburua, beren lanean, adibidez, diagnostikoak egiten lagunduko zielakoan», esan du behaketa ikastaroaren arduradunak. Arrakastatsua izan zen eta «hiriko Poliziari eta Ikerketa Bulego Federalari (FBI) proposatu genien, ikertzaileek beren behaketa gaitasuna hobetu zezaten», adierazi du Hermanek. «Erantzuna ezin hobea izan da», gehitu du. Aurten laurehun agente eta poliziakide dituzte ikastaroan, eta datorren urtean seiehun ikasleetara iritsi nahi dute. Erretratuak eta paisaiakIkastaroak hiru ordukoak dira eta museoaren bisita ordutegia bukatu ondoren hasten dira. Ikertzaileak, batzuk kaleko jantziekin, besteak oraindik uniformea jantzita, gela batean elkartzen dira eta bertan Hermanek margolaritza-azterketaren oinarriak azaltzen dizkie. Lehenengo lezio horren ondoren, ikasleek ­batzuek eskar- mentu handia dutenak­ hiruzpalau laguneko taldeak osatzen dituzte eta museoko galerietan zehar abiatzen dira. Hainbat margolan ikusi eta aztertu behar dituzte, eta beren artean eztabaidatu artistak zer adierazi nahi izan duen lan horietan. Ikerketan eta behaketan trebatzeko erabiltzen dituzten margo gehienak erretratuak eta paisaiak dira, mota horretako lanetan, hain justu, xehetasunek obraren osotasuna azaltzeko pisu handia izan ohi dutelako. Gehien errepikatzen denetako bat Velazquezen Felipe IV.aren erretratua da, Henry Clay Frick bilduma sortu zuen magnate estatubatuarraren obra kutunenetakoa. Errege espainolak aginte jarrera ageri du margolanean, baina ikasleek beren aurpegikerari begiratu behar diote benetan alaitasuna ala tristura adierazten duen bereizteko, eta eskuineko besoan duen erret makila nahikoa aginpidez eusten duen ere erabaki behar dute. Vermeer maisuaren Andrea eta neskamea lanean, galdera beste hau da: Neskameak eskaintzen dion gutuna jasotzerakoan, andreak irrika ala beldurra islatzen duen, bietako zein gailentzen den azkenean. El Grecoren Tenpluko araztea delakoan, Jesukristok bere inguruan duen jendetzak hura mehatxatu edo babestu egiten duen erabaki behar dute ikertzaileek. Gai horiek beren artean eztabaidatu ondoren, poliziakide eta agenteak berriro talde handian elkartzen dira eta margolanak behatzerakoan hartu dituzten oharrak kalean eta krimen-gertakarietan hartutako argazkiekin eta informazioarekin eta gaizkileen lehen planoekin alderatzen dituzte. Hermanen esanetan, ondorioak «harrigarriak» dira. -