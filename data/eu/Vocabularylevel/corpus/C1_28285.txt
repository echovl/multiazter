Docutec Neurofeedback: burmuina orekatzeko Burmuinaren ahalmena hobetzeko erabiltzen da teknika berezi hau. Iruinean erabiltzen hasi direnez, horren berri eman eta teknika horren oinarriak azaltzn ditu albisteak. Teknika hau erbiltzen dute kirolariek, estres egoeran daudenek, gaztetu nahi ... ARANTXA IRAOLA/ZIZUR NAGUSIA Garenaren zati handi bat izaten da gure nerbio sistema zentrala; zentzumenen mezuak hartu eta bizitzako funtzioak bateratzen ditu, bizitza ahalbidetzen du. Nerbio sistema zentralaren jarduna normalean frekuentzia jakin batzuen baitan mugitzen da. Frekuentzia horiek desorekatzen direnean, ordea, buruko nahasteak, larritasunak eta ezinak etortzen dira. Horiei aurre egiteko teknika bat da Neurofeedback, eta Zizur Nagusian zentro bat jarri dute martxan teknika hori ikasteko: Europako Neurofeedback Institutua. Ana Diaz Bolaños neuropsikologoa da zentroko zuzendaria. «60ko hamarkadan erabiltzen hasitako teknika da hau, eta ia mundu osoan da ezaguna», azaldu dio Egunkariari. «Nerbio sistema zentrala berez erregulatzea lortzen du». Teknikak ez du botikarik erabiltzen, ezta pertsona bakoitzak bere burua aztertu eta ezagutzeko terapia luzerik ere. «Izan ere, teknikak ez dio ondoezaren jatorriari aurre egiten, zuzen-zuzenean arazoa konpondu egiten du». Itxura batean, oso sinplea da teknikaren lan egiteko era. Funtzionamendua  Elektroenzefalograma batek teknika erabiltzen ari den pertsonaren garuneko jarduera elektrikoa neurtzen du. Pantaila batean ikusten dute Neurofeedback-eko adituek, eta frekuentzia horietan dauden desoreka edo ezohikotasunak atzematen dituzte. Teknikaren erabiltzailea, bitartean, ordenagailu baten aurrean eserita egoten da, lasai. Pantailan irudi polit batzuk ikusten ditu; airean, berriz, musika erakargarri bat aditzen da. Horiek, ordea, soilik bere garunaren funtzionamendua frekuentzia egokietan —zientzialariek erabakita dituzte zeintzuk diren— lanean ari denean agertzen dira. Desorekatuta dauden bakoitzean ez da irudirik ikusten, ez da musikarik aditzen. «Konduktibismoa da; argi eta garbi», dio Ana Diaz Bolañosek. Eta era horretan teknika ikasten ari den pertsonak, bere kabuz, bere nerbio sistemaren funtzionamendua arautzen ikasten duela dio. «20 bat saio behar izaten dira prozesua gauzatzeko, eta bizikletan ibiltzen ikastea bezalakoa izaten da hau... Patroi batzuk ezartzen dira gure nerbio sisteman, eta hortxe geratzen dira». Mugarik gabe?  Nerbio sistema zentralak gero eta funtzionamendu hobea izatea lor daiteke teknikari esker. Batzuei erlaxatzen laguntzen die, beste batzuei, kontzentratzen. Mugarik gabe? Argia da Diez Bolaños. «Nerbio sistema bakoitza ezberdina da, eta berezko ezaugarriak eta mugak ditu... Kontua bakoitzak bere buruari ahalik eta etekin handiena ateratzea da», dio. «Downen sindromea duten umeekin, esaterako, guk ez dugu sabairik inon ikusten. Lanean ari gara, eta lanean jarraituko dugu... Hori bai, sindromea beti hor egongo da». Teknikak malgutasuna ematen dio garunari. «Izan ere, ariketa fisikoarekin gertatzen denaren antzeko zerbait da. Garuna ere entrenatu egin behar da...». Eta horretarako aukera ematen du Neurofeedback-ek. Teknikak ez du inolako kalterik egiten, beti da onerako. «Hori bai, betiere, profesionalek egin behar dute». Emaitzak berehala sumatzen direla dio. «Gaizki dagoen jendeak berriro ere bere buruaren jabe dela sentitzen du». Teknika beren buruaren ahalmena areagotzeko erabiltzen dutenek, berriz, imajinatu ere ezin zituzten ahalmenak sentitzen dituzte. Teknikaren oinarriak aspalditik ezagutzen direla dio Ana Diez Bolañosek. «Orain, ordea, software aparta dugu, parerik gabea». Ahal dela, teknikaren erabileran jarraipena ezinbestekoa da. Saio eta saio artean eten handirik ez egiteko esaten diete erabiltzaileei. «Izan ere, ikasketa prozesu orotan bezala, honetan ere maiztasun jakin batean jardun behar da». Norbere buruaren jabe izaten ikasteko ere diziplina behar baita. Ezinbestean. Burua erabiltzen duen ororentzat Neurofeedback teknika ez da soilik patologiak osatzeko; burua hobeto erabiltzen ikasteko ere bada. Hona hemen erabilerarik ohikoenak; burua gaztetzeko. Adinarekin, 45 urtetik aurrera batez ere, behar adina jaramon egiten ez bazaio, buruak gero eta makalago jokatzen du; ahaztu egiten dira gauzak eta argitasuna moteldu egiten da. Neurofeedbackekin garunak nolabaiteko gimnasia egin dezake, eta ahalmenen galera askoz ere txikiagoa izatea lortzen da. psikologia klinikorako. Depresioa, antsietatea, hiperaktibitatea, fobiak.... Ohiko arazoak dira. Garunaren funtzionamenduaren frekuentziak ezohikoak izaten dira arazo horiek dituztenen artean; bizkorregiak edo makalegiak, baina ezohikoak. Neurofeedbacken bidez frekuentziak normaltasunera eraman, eta nahigabe eta ezintasunak arintzea lortzen da. Ume hiperaktiboekin, esaterako, oso emaitza onak lortzen dituztela diote. gero eta hobea izateko. Kirolariek, enpresaburuek, artistek... Beren buruari ahalik eta etekinik handiena ateratzen ikasi behar dute egun profesional askok. Horretan ere laguntzen du teknikak. Garunari gero eta gehiago eskatzen zaio, eta une bakoitzean bere onena ematen ikas dezan balio du teknika honek, neurri-neurrian. Estresa saihesteko. Tentsio handiko egoeretan burua galdu gabe ibiltzen irakats diezaioke garunari Neurofeedbackek, ariketen bitartez. Jende ugari hurbiltzen zaie estresak jota. muga-mugaraino joateko. Zenbait muga jakinekin jaiotzen dira pertsona batzuk, esate baterako, Downen sindromea dutenak. Sindromea osatzeko gaitasunik ez du Neurofeedback-ek, pertsona horiei, ordea, beren garunaren erabilera muga-mugaraino eramaten lagun diezaieke. Gainerakoei bezala, berdin-berdin. burmuineko kalteen ondorioak arintzeko. Burmuinean jasandako kalteen ondorioz muga eta ezintasun nabarmenak izaten dituzte zenbait pertsonak. Kalte horiek osatzeko ahalmenik ez du teknikak. Nolanahi ere, pertsona horien berrabiltzean Neurofeedback-ek emaitza onak ematen dituela diote. Nolanahi ere, kaltea oso handia denean, esperantza urria izaten da.    