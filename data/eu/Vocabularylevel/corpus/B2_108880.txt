Docutec Iban López: "Inork ez dio modari itsu-itsuan jarraitzen" Bilboko Santutxu auzoan du denda Ibanek eta gizonezkoentzat egiten du lan batik bat. Hala eta guztiz ere, emakumezkoak ere jantzi izan ditu. Traje klasikoak sortzen ditu. Ihesbiderik, baina, badu: mozorroak, telebista eta zinerako arropa, edota ospakizun berezietarako ere egiten baititu. Goizalde Landabaso: Zelan esan behar dizugu, jostuna ala diseinatzailea? Iban López: Jostuna gurago dut. Kanpotik begiratuta, hala ere, diseinatzailea zarela esateak badu bestelako balioa, goragoko maila batean zabiltzala edo... Barruan gabiltzanok, ordea, badakigu jostuna oso garrantzitsua dela. Meritu gehiago dugu. Azken urteotan diseinatzaile batzuk batean eta bestean aipatzen gaituzte, jostun artisauetan oinarritutako lanak egin dituzte batzuk... Apurka-apurka jostunon lana baloratzen hasi dira. Gainera, bene-benetako jostunak oso gutxi gara, eta talde txiki horretan egotea gustatzen zait. G.L.: Bezero asko duzu? I.L.: Bai. Egia esan trajeak neurrira egiten dituztenak ez dira asko, baina oso jostun gutxi gaude eta guretzat soberako lana dago. Badakit neurrira egitea garestiagoa dela bezeroarentzat. Baina, nire ustez epe luzera merezi du. Norberarentzat beren-beregi egindako trajea da, eta horrek ere badu abantailarik. Esate baterako, trajea egin duena loditu edo argalduko balitz, guregana etorri eta konpontzerik izango luke. Hori askotan egiten da. Honez gain, harremana ere aipatu behar da: jostunaren eta bezeroaren artean lotura berezia sortzen da. Neurrira egindako trajeetan froga asko egiten dira, eta horietan guztietan gai askotaz egiten da berba. G.L.: Garestia dela esan duzu, zer da 'garestia'? I.L.: Bai, hori ere azaldu beharra dago. Kontua da zenbat gastatzen duzun arropatan. Adibidez, normalean praka batzuk erosteko garaian 30-35 euro gastatzen badituzu, bai, garestia da. Gurean 110 eurotik gora balio dute praka batzuk. Baina, askok 'Burberry' markadun prakak erosten dituzte, eta horiek garestiak dira. Beraz, hainbeste diru ordaintzeko prest bazaude, nik uste dut hobe dela neurrira egindakoak erostea. G.L.: Zergatik gizonentzat batik bat? I.L.: Emakumeentzat ere egiten dugu. Baina, emakumea ezagutzea gustatzen zait. Hau da, bezeroak jostun batengana erabateko konfiantzaz joan behar du, ezinbestekoa baitu jostunak konfiantza hori sentitzea. Neuk jakin behar dut nigana datorrenak gustuko izango duela egiten dudana, gustura geldituko dela. Nire lana ezagutzen badu, eta nik bera ezagutzen badut, errazago izango da. Bezeroen emazteak edo hurbilekoak datozenean egiten diet, baina bestela, ez. G.L.: Zu oso klasikozalea omen zara. Baina, euskal herritarrok zelakoak gara? Klasikozaleak? I.L.: Baietz esango nuke. Niri estilo klasikoa gustatzen zait, sasoietara egokitutako klasikotasuna. Eta esango nuke orokorrean gehienoi gustatzen zaigun estiloa dela. Esan izan didate hemengook ondo janzten garela, baina aldi berean ez garela ausartak. Eta egia da. Bai emakumeek eta baita gizonezkook ere gauza klasikoetara jotzen dugu. Baina, ez gara arriskatzen. Bilbon gero eta ausardi handiagoa ikusten dut, gazteen artean, baina oraindik ere gutxi. Azken batean kontua zera da: ausartzea eta ondo joatea, dotore joatea. Arriskatzea eta txarto joatea oso erraza da eta. Uler dezazun, Isabel Preysler beti oso dotore doa, beti oso ondo, baina ez da ausarta. Ez du gauza berrietara jotzen. Monakoko Carolina, ordea, bestelakoa da. Oso dotorea izan ez eze, ausarta ere bada. Eta horregatik askotan direnak eta ez direnak esan dizkiote. Baina, berak badaki ondo dotoretasuna eta ausardia nahasten. G.L.: Udaberria gainean, uda heltzear, zer da aurten ikusiko duguna? I.L.: Moda pasareletan ikusi duguna gutxi-asko: kolore samurrak, leunak (urdinak, berdeak, zuria, marroia...) eta oihal naturalak. Hala ere, zenbait diseinatzailek pop koloreak ekarri dituzte, laranjak eta arrosa indartsuak. Baina, nik leunen alde egingo nuke: arropa tribala asko gustatzen zaigunez, Afrika eta Asiatik datozenak asko ikusiko ditugu. Bestetik, azken urteotako joera minimalismoa izan bada, horrekin apurtu eta zeharo kontrakoa dator: apaingarri asko. Moda boladaka bizi den izakia da, eta hortaz sorgin-soka da dena. Oinetako-kontutan, emakumezkoentzat sandaliak. Takoi altu eta estuak. G.L.: Herrien arabera moda joerak egokitu egingo dira, noski? I.L.: Bai, jakina. Euskal Herrian eta, ez dakit, Andaluzian edo Italian saltzen dena ez da berdina. Are gehiago, Bilbon, Donostian eta Iruñean saltzen dena ere ez dela berdina esango nuke. Egokitzapenak egiten dira. Egia esan, moda itsu-itsuan jarraitzen duenik ez da existitzen. Denok moldatzen ditugu joerak geure bizitzara, geure izateko modura edo geure pentsamoldeetara. Hori bai, norbaitek modari ez diola jarraitzen esaten badu, oker dabil. Era batera edo bestera, denok bizi gara modaren menpean. G.L.: Pasarelak aipatu dituzu: moda-pasareletan ikusten ditugun jantziak inork janzten al ditu? I.L.: Nik beti esaten dut moda-pasarelak neurri handi batean show-ak direla. Azken urteotan garrantzitsuagoak dira modatik at dauden elementuak diseinatzaileek egindakoak baino. Marketing asko dute oraingo pasarelek eta deseinatzaileek badakite, jakin, ikuskizun hori ondo menperatzean datzala dena. Yves Saint Laurent zegoenean, esaterako, garrantzitsuagoa zen berarentzat Catherine Deneuve bertan azaltzea besteak baino. Eta agertzen ez zenean, izugarrizkoa izaten zen. Pasareletan jantzi batzuk erakusten dituzte, baina, dendetan osterantzekoak ikusten dira; esan gura dut, egunerokotasunera egokituta agertzen direla. Pasareletan joerak ikusten dira: diseinatzaile bakoitzak norentzat egiten duen lan, zein adin-tartea hartzen duen, zein gizon edo emakume-mota, zein gaitasun ekonomikoa... erreferentzia ematen dute. G.L.: Eta gure pasarela, euskal modarena, zer moduz ikusten duzu? I.L.: Sortzaileek egiten duten lanarekin ez naiz sartuko, izan ere, artean bezala, gustu kontua da. Hemen sortzaileak badaude, eta ideiak badaude, baina ez dago produkziorik. Ez da tailer askorik ekoizpen handirik egiteko. Eta horrek asko mugatzen gaitu. Esate baterako, Galizian bere garaian apustu ikaragarri handia egin zuten modaren alde. Dirutza izugarria inbertitu zuten tailerrak sortzen, azpiegitura eratzen. Nire ustez horrelako zerbait egin beharko litzateke. Apustu garbia egin, arriskatu. G.L.: Balenciaga eta Rabanne hemen sortutakoak dira... I.L.: Bai, beste garai batzuk ziren baina. 'Prêt-à-porter'-a ez zegoen kalean. Gainera, eurak 'jostun maisuak' ziren: gaur egun nik egiten dudan lana da eurak egiten zutena. Eta gaur egun oso ezagunak eta goraipatuak dira, baina bere garaian bakar batzuk ezagutzen zituzten. Balenciaga eta Rabanne ezagun eta ospetsu bihurtu ziren jet-set edo goi-mailakoek eurengana jotzen zutelako. Biek irauli egiten zuten modaz ulertzen zena. G.L.: Denda 'merkeetan' erosketarik egiten al duzu? I.L.: Bai, jakina. Nik ondo dakit, jakin, nik egiten dudana 'patrika' zehatz batzuetarako dela. Eta sakelak begiratu egin behar direla, eta erosketak horren arabera egiten direla. Oso ulergarria da. Zuzenketa-orria Isabel Presley: Dotorea da baina ez da ausarta. Monakoko Carolina: Dotorea ez eze, ausarta ere bada. Catherine Deneuve: Marketing kontuak direla eta, Catherine Deneuve pasareletan agertzea beste inor agertzea baino garrantzitsuagoa zen. Marrazkian ageri diren jantzien izenak hauek dira, ordenan: 1. Soinekoa 2. Gona 3. Blusa 4. Kamisoia 5. Txandala 6. Bainujantzia 7. Nikia 8. Lepokoa 9. Bularretakoa 10. Gerrikoa 11. Txubaskeroa, zira, kapusaia, anoraka 12. Kuleroak 13. Galtzerdi luzeak 14. Eskularruak 15. Bufanda 16. Espartina, apreta, abarketa 17. Plaiera, zapatila 18. Txapina 19. Zapata 20. Bota 21. Txapela 22. Gorbata 23. Barruko elastikoa 24. Galtzontziloak 25. Galtzerdi motzak 26. Aterkia, guardasola 27. Kazadora, jaka 28. Txamarra 29. Galtzak, prakak 30. Jertsea, elastikoa 31. Galtza motzak 32. Alkandora, atorra 33. Pijama 34. Berokia 35. Gabardina 36. Betaurrekoak