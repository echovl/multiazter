Docutec Erretzeari uztea erraza da Tolosako Udala                                                             Tolosa, 2007ko urtarrilaren 9a Agirre andrea, Duela bi aste osasun-zentroak Udalari "Erretzeari uztea erraza da" proiektuan parte hartzeko egindako eskaerari erantzunez, Osasun Batzordearen erabakia baiezkoa izan dela jakinarazi nahi dizut. Modu honetan baieztatu nahi dizut gure lankidetza datozen asteotan aurrera eramango diren ekitaldien antolaketan. Proiektuaren alderdi guztiekin bat egiten badugu ere, batzordeari bereziki garrantzitsua iruditu zaio ekimen honekin gure herritarren osasunean izan dezakeen eragin positiboa. Izan ere, ezagun da tabakoaren kontsumo jarraituak eragiten duen hondapen fisikoa bai erretzaileengan bai euren inguruko pertsonengan, eta gisa honetako programek beste zenbait lekutan izan duten arrakastak frogatzen du oso lagungarriak direla tabakoaren mendetasuna gainditzeko. Bestalde, oso egokitzat jo dugu sentsibilizazio-kanpainari eskaini zaion tratamendua, mezu baikorrak eta zuzenak erabiltzean. Hori dela-eta, beharrezkoa iruditu zaigu herritarrari zuzendutako komunikazio-elementuetan -karteletan, diptikoetan, publizitate-mezuetan eta abarretan- doinu baikorrari eustea, esaldi erakargarriak erabiliz. Datorren 2007ko uztailaren 17an Erretzeari uzteko ikastaroa burutzeko eskatu zenuten areto publikoari dagokionez,  jakin ezazue udaletxean berritze-lanetan ari garela eta egun horretan ezinezkoa izango dela bertako ekitaldi-aretoa erabiltzea. Hori dela-eta, kurtsoaren aurkezpena osasun-zentroan bertan egitea eta hurrengo saioak udaletxean egitea proposatu nahi dizuegu, obrak amaitutakoan, datorren irailetik aurrera. Dena dela, ikastaroan izena eman nahi duten guztiek Udalaren harremanetarako telefonora (943 000 515) deitu dezakete eta gizarte-laguntzaileak beharrezko informazioa eskainiko die. Halaber, Udalak kostua bere gain hartuko duenez, ikastaroa doakoa izango da parte-hartzaileentzat. Besterik gabe, jaso ezazu agur bero bat. Begirunez,                                 Miriam Gorrotxategi                         Udaleko Osasun Batzordeko burua