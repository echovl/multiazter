Docutec BOGA, euskara Internet bidez ikasteko Euskara etxetik mugitu gabe ikasi nahi al duzu? Ordenadorea eta Interneterako konexioa badituzu, BOGAk aukera hori eskainiko dizu. Euskaltegi batean izena ematea besterik ez zaizu faltako. Esan daiteke HABE aitzindaria izan dela euskarri informatikoetan garatutako baliabideak gizarteratzerakoan. Hori horrela, 1999an HABENET (www.habe.org) web gunearen aldeko apustua egin zuen, hainbat zerbitzu euskaltegi eta edozein hiritarren eskura jarriz. Horrekin batera, HEZINET euskara ikasteko programa informatikoa ere bereganatu eta doan eskaini zien bere eremuko euskaltegi, euskal etxe eta erakundeei. HEZINET-ek, euskararen ikaskuntza bakartua eta asinkronoa ahalbideratzen zuen eta horrek aurrerapauso handia suposatu zuen. Izan ere, ikasleak berak erabakitzen baitzezakeen zein ordutan ikasi, baina ez zein lekutan eta, ondorioz, leku jakin batera jo beharra eskatzen zion, HEZINET sare lokalean baino ez baitabil, malgutasunaren kalterako. Azken arazo hau gainditu nahian garatu da BOGA programa informatikoa, euskara Internet bidez ikasteko. BOGAren ezaugarriak Euskara Internet bidez ikasteko sistema multimedia da BOGA. Ordenagailu bidez, on-line eta CD batzuen bidez funtzionatzen du. AURTEN BAI Fundazioak Bilboko BASS enpresa eta Euskal Herriko Unibertsitate Publikoko Informatika sailaren laguntzaz garatu da. BOGAk euskalduntze prozesu osoa hartzen du eta bost ikastarotan zatitua dago: HEOK: 1A, 1B, 2. maila, 3. maila, EGA BOGA: 1.go ikastaroa, 2.a, 3.a, 4.a, 5.a Ikastaro bakoitza 15 unitatetan banatzen da eta horietako bakoitza 10 saiotan. Saioak ariketez osatuta daude, bataz beste 30 ariketa saio bakoitzeko eta horiek eginaz egingo du aurrera ikasleak. Ariketen nolakoari dagokionez ere, zabala da sistemak eskaintzen duen ariketen nolakoa: hutsuneak bete, azpimarratu/aukeratu, egia/gezurra, ordenatu, bikoteak osatu... Ikasleak saioko ariketa guztiak egiten dituenean sistemak testa egingo dio; gainditzen badu, aurrera eta bestela, errepasoko saioa sortuko dio. BOGAk aurreikusitako saio guztiez gain, eta ikaslearen ibilbidearen arabera sor dakizkiokeenez gain, irakasleak ere aukera du, hala iritziz gero, ikasleari neurriko saioak sortzeko. Beraz, unitate bakoitzak dituen 10 saioak egin beharreko gutxieneko lana da; hortik gora ikaslearen lanak aginduko baitu. Nola neurtzen da ikasitakoa? Ikasleak lana egin ahala sistemak froga batzuk pantailaratzen dizkio. Horiek bi eratakoak dira: saioko testa eta unitateko testa. Ikasleak unitate bakoitza banatuta dagoen saioetako bat aukeratu behar du eta bertan dauden ariketak burutu. Horrela, saio osoa egiten duenean saioko testa egingo du eta gainditzen badu, hurrengora pasa. Gainditzen ez badu ere, pasa daiteke hurrengora, baina oraingoan sistemak errepasoko saio bat sortuko dio, beste guztiekin batera egin beharrekoa. Saio guztiak egiten dituenean, unitateko testa egin beharko du. Unitateko testa hizkuntz formetan oinarritutako azterketa da eta ikasleak bertan agertzen diren formak ezagutzen dituela frogatu behar du. Gainditzen ez badu, beste bi aukera izango ditu. Eta hirugarrengoan gainditzen ez badu, berriro unitate osoa egitera behartzen du sistemak. Ikasleak gainditu ez dituen eduki klabeak erabiliz, (BOGAn, edukien hurrenkeran, batzuk klabetzat jotzen dira eta beste batzuk ez) tutoreak (birtualak), automatikoki, errepasoko saioa sortuko dio. Zenbaitetan, ikasleak orokorrean gaindi dezake testa, baina edukiren bat gainditu gabe geratu. Horrek ez dio galaraziko aurrera jarraitzea, baina, oraingo honetan 'ERREPASATZEKOAK' izeneko karpetan hainbat ariketa gordeko dizkio, kolokan gelditu zaizkion eduki horiek lantzeko. Nola sartu BOGAn?BOGA erabili ahal izateko, ikasleak pasahitz bat izan behar du (euskaltegi batean matrikulatzen denean eskuratuko du) eta horrekin batera lau CD jasoko ditu ikastaro bakoitzeko. Beraz, BOGAren edukia bi bidetatik helarazten zaio ikasleari: ariketak Internet bidez, hortaz, Internetera konektatua egon behar du ikasten ari den denbora guztian eta aldi berean, dagokion multimedia CDa sartu behar du CD irakurgailuan. Horrela, abiadura ezin hobea lortzen du. Ariketen zuzenketa bat-batekoa da, baldin eta erantzun irekia eskatzen dutenak ez badira (laburpenak, balorazioak...), izan ere, azken hauek irakasleari igortzen zaizkio, eta multimedia kargatu zain ez du itxoin behar, portu lokalean baitu (CDetan). BOGA eta autoikaskuntza ez dira gauza bera BOGA euskara ikasteko baliabide informatikoa dugu. Tresna indartsua, baina ez nahikoa, ez baitu BOGAk bere horretan autoikaskuntza bidezko euskararen ikaskuntza integrala erabat bermatzen. HABEk euskaltegien eskura jartzen du baliabide hori, horiek baitira autoikaskuntza-zerbitzua eskaintzen dutenak eta beraiei dagokie, eskura dituzten baliabideez baliatuz, zerbitzu hori eratzea. HABEk horretan laguntzeko baliabideak eskaintzen dizkio: BOGA, HEZINET, ikasmaterialak, trebakuntza, diru-laguntza... Baliabide batez ari gara eta honekin batera zein baliabide eskaintzen dituen euskaltegiak (edo autoikaskuntza-zentroak), nola kudeatzen den, eta, azken finean, zein eratako zerbitzua eskaintzen zaion erabiltzaileari erabakigarriak izango dira ikaslearen arrakasta bermatzeko.