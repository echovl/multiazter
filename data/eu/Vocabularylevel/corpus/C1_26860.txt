Docutec Etorkinentzako tokia euskal irakaskuntzan Iritzi artikulu honetan etorkinak eskolaratzeko orduan Euskal Herrian kontuan hartu beharrekoak azaltzen dira. Editorial modura idatzia dago. Araban, Bizkaian eta Gipuzkoan ikasturtea atzo hasi zelarik, Euskal Herri osoan dira jada umeak eta gazteak liburu artean murgildurik. Urtero legez, matrikulazio kopuruaren joerak, hizkuntz ereduen aukerak, testu-liburuen edukiak eta prezioak dira egunotan denon ahotan dabiltzan gaiak, eta, aurten, Garraioaren Legeak eragindako gorabeherak ere mintzagai izan dira. Bada, ordea, hezkuntzarekin erlazionatutako beste gai bat baztertu samartuta geratu dena, hain zuzen ere etorkinek gure hezkuntza sisteman duten tokiarena. Nafarroako Erriberan etorkin afrikarrek jasotzen duten hezkuntzari buruz aditu batek esandakoa abiapuntu egokia da. Concepcion Martinez irakasleak eredugarritzat jo ditu Tuterako eta Azkoiengo eskola publikoek etorkinei begira prestatutako programa bereziak. Tokian tokiko hizkuntza ezagutzea ezinbestekoa dela adierazi du, baina hezkuntza sistemak ezagutza hau etorkinen kulturarekin eta ama hizkuntzarekin konbinatzen jakin behar duela erantsi du. Bertan sustraitzeko asmotan etortzen diren etorkinentzat ez da nahiko behin-behineko konponbide bat. Izan ere, hezkuntza da kolektibo jakin bat gizarteratzeko tresna, lehena eta garrantzitsuena, eta honek porrot egiten badu gizarteratzeak berak egingo du kale. Euskal Herriko kasuan, hiru hizkuntza izateak eta horietako bat, nazionala, euskara, gutxitua egoteak, arazoari beste alderdi bat gehitzen dio. «Porrota» hitza erabili dugu, eta dagoeneko zenbait eskualdetan egiten ari diren azterketek hitz horren antzekoa den «getizazioa» erabiltzen hasi behar ote den azaltzen dute, etorkinek A eredura jotzen dutelako nagusiki eta sare pribatura apenas iristen direlako. Esan beharrik ez dago ume eta gazte etorkinek bertakoei erakutsi diezaieketena, asko, alferrik galtzen dela. Bi aldeko erronka da etorkinen hezkuntzarena. Berentzat erronka da arrotz zaien herrialde bateko hezkuntza sisteman integratzea lortzea, ahalegina eskatzen baitu, eta Euskal Herriarentzat galdu ezineko erronka da dagoeneko biztanleriaren ehuneko garrantzitsua osatzen duen honek hezkuntza osoa eta euskalduna izatea. Nahikoa bitarteko bideratzean dago, beste arazo askotan bezala, erronka honi erantzun egokia emateko gakoa. Etorkinen seme-alabek euskara, erdara eta beren ama hizkuntza ikasi ahal izateko, sare publikoa edo pribatua aukeratu ahal izateko, bitarteko ekonomiko eta pertsonal bereziak bideratu behar ditu Administrazioak. Etorkinentzat bidezkoa izateaz gain, etorkizuneko inbertsio ezinbestekoa da.    