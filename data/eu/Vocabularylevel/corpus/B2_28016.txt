Docutec «Hezurdura biologia da; gainean dagoena, kultura» Filosofiaren iritzia eboluzio biologiko eta kulturaren inguruan. Animaliekiko aldea eta bereiztarun horren arriskuak aipatzen ditu. Michael Ruse    Filosofoa. Eboluzioan aditua «Hezurdura biologia da; gainean dagoena, kultura»   G.Quevedo - A.Iraola/donostia Filosofo handia da Michael Ruse, eboluzioaren inguruan dagoen mundu mailako pentsalaririk garrantzitsuenetakoa. Egunotan Donostian izan da, V. Nazioarteko Ontologia Kongresuan parte hartzen. «Oso hiri polita da. Itzuliko naiz», esanez hartu zituen Russek Egunkariako kazetariak. ¿Gizakiaren bereizgarritasunaz hitz egiteko elkartu zarete biltzar honetan filosofo eta biologoak. Zure ustez, zerk egiten gaitu berezi?   Ni filosofoa naiz; ondorioz, inoiz ez dut erantzun zuzenik ematen, baietz esango dut, baina ezetz... Neurri batean, animaliak gara gizakiok, jakina da hori. Baina kultura baten jabe ere bagara, hori ezin da zalantzan jarri. Nolanahi ere, zera esango dut: maiz, jendeak uste duena baino animaliagoak gara... ¿Baina zerk bereizten gaitu gainerako animalietatik?   Moralitateak, etikak. Nolanahi ere, animalien izaeran ere badago nolabaiteko elkarkidetza: zuk niri laguntzen badidazu, nik zuri ere bai. Darwinen teoriaren arabera, guztiaren atzean bizirik irauteko borroka bat dago, lehia. Baina, zenbaitetan, hobeto da elkarkidetzaren alde egitea, beti borrokan eta lehia betean aritzeak baino emaitza hobeak ematen ditu. Eta nire ustez, gainera, giza eboluzioak bide hori eraman zuen, elkarkidetzarena. ¿Gizakia biologiaren eta kulturaren nahasketa delako...   Hain justu. Nolabait azaltzeko, hezurdura biologia da, eta gainean dagoena, kultura. Zuek Euskal Herrian bizi zarete; nirearen ezberdina da oso zuen kultura, baina oinarrian, hezurdura bera da, eta horrek zenbaitetan elkarkidetzan jardun behar dugula ulertzera garamatza. ¿Zer gertatu zen giza eboluzioan gizakia adimentsu bihurtzeko?   Har ditzagun bi australopithecus. Bat pentsatzeko gai bada, gauzak egiteko elkarkidetza egokia dela ulertuko du, eta hobeto moldatuko da bestea baino. Hortik aurrera, hautaketa naturalak bere bidea egingo du... ¿Burmuina handitzeak ekarri zuen adimena?   Bai. Garunaren neurria handitzea garrantzitsua izan da giza eboluzioan, oso, baina hitz egiteko gaitasuna eta elkarkidetzan jardutekoa ere ezinbestekoak izan dira. Ohar gaitezen: gorputza ez da indar gehiago izateko, edo elkar hiltzeko ahalmena areagotzeko... Hitz egiteko prestatuagoa dago. Baina, era berean, elkar hiltzeko teknologia ere sortu dugu. Hein batean, teknologiak gainditu egin gaitu... ¿Teknologiak gauza onak ere baditu...   Bai, dudarik ez; esaterako, taxian etorri naiz hona, eta primeran dago hori. Baina beste hainbat aurrerakuntzarekin batera, suntsiketa handirako armak ere sortu ditugu, beldurgarriak. Hein batean, hegazterrenak bihurtu gara, gero eta lumaje handiagoa eta ikusgarriagoa dugu, baina azeriak etorri eta harrapatu egin gaitzake... ¿Kontrolik gabeko teknologia da azeria, ezta?   Hain justu. Teknologia, hein batean, kontrolik gabeko bihurtzen ari da... Eta ondorio larriak ditu —batzuk nabarmenak dira—: kutsadura, Lurraren berotzea eta antzeko gauza horiek guztiak... Gure garunak orain milaka urtekoak dira, duela 55.000 urtekoak, eta urteotan guztietan ez dira teknologia adina garatu. ... ¿Eta eboluzioaren azken fruitua, gizakia, nolabaiteko perfekzioa da? Eboluzioaren maila gorena al gara?   Eboluzioak ez du perfekzioa bilatzen, baizik eta zu besteak baino hobea izatea. Zure inguruan 0tik 10eko nota jartzen hasi eta besteek 4a edo 6a badute, eta zuk, berriz, 8a, bada zu zara onena... Baina ez gara perfektuak. Adibide argiak daude. Bizkarreko minak izaten ditugu, emakumeek erditzean oinaze handiak izaten dituzte... ... ¿Bioteknologia bizkor aurreratzen ari da, genetikoki eralda gaitzakete. Kezkatzeko motiborik bai?   Ez. Adibidez, pertsona bat gaixotasunik gabe jaiotzeko, ingeniaritza genetikoa erabilgarria dela iruditzen zait... Orain, eraldaketa horren bidez, esaterako, helburua gero eta garun handiagoak lortzea bada, ez dut batere argi ikusten hori beharrezkoa den. ¿Eta giza klonazioak kezkatzen al zaitu?   Ez. Bere burua klonatu nahi duen jende gutxi dagoela iruditzen zait; tontakeria bat da. Giza klonazioari ematen zaion garrantzia gehiegizkoa dela iruditzen zait.