Docutec Beldurra galdu zaio hiesari Badirudi jendeak beldurra galdu diola gaixotasunari, baina, datuen arabera, 2001 urtetik aurrera sexu bidezko kutsatzeak ugaldu egin dira nabarmen; batez ere, emakumeen artean. Lehen sexu harremanen bidez 10etik sei kutsatzen ziren; orain, 3/4ak dira Daniel Zulaika / Osakidetzaren hiesaren kontrako planaren koordinatzailea «Hiesaren aurkako zenbait baliabide hobeto daude gizarte eragileen esku» Daniel Zulaika Jaurlaritzako Hiesaren Aurkako Planaren koordinatzaileak gertu-gertutik ezagutzen du hiesa. Zein da hiesaren kontrako borrokan egiten duzuen balantzea? 15 urte daramatzagu arazoarekin eta denbora horretan hiru epe bereiztuko nituzke. Hasierako urte ilunak, batetik, hiesa bera zer zen ez genekienean. Bigarrena ilunetik argira egin genuena izan zen, 1988.etik 2000 urtera bitartean. Itxaropen handiko urteak izan ziren horiek, prebentzio neurriak nagusitu zirelako bai sexu harremanetan, bai droga kontsumitzaileen artean. Baina azken urteetan, 2001. urtetik aurrera, goraka hasi da berriro ere gib birusaren kutsaketa, batez ere sexu bidezkoak. Beldur gara kokaina dela eta, ez ote diren haziko orain xiringak partitzeagatik izandako kutsadurak. Sexu harremanak direla eta, axolagabekeria aipatu da, ustez beldurra galdu zaiolako gaixotasunari. Baina ez al da egon Administrazioaren aldetik ere nolabaiteko utzikeria? Ez dut uste. Gaur, duela 15 urte egiten ziren kanpaina berdinak egiten jarraitzen dugu. Espainiako Osasun ministerioak 500 milioi pezetako inbertsioa egiten zuen bere garaian kanpainetan, eta orain horren baliokidea eurotan gastatzen jarraitzen du. Guk ere, EAEn, orain 15 urte egiten genuen ahalegin bera egiten jarraitzen dugu: aurrekontuekin eta gizarte eragileekin elkarlanean egiten duguna, antzekoa da. Arazoa besterik dela uste dut. Seropositiboentzat aukera izan dena, oztopo bihurtzen ari da gainerako herritarrentzat. Zergatik? Gaur ia inor ez da gaixotasunagatik hiltzen eta, badirudi, jendeak ulertu duela hiltzeko arriskurik ez dagoenez, babes neurriak gehiegizkoak direla. Garai baten arrisku jardueren gaineko mezuak nabarmentzen ziren. Gaur ia aipatu ez dira egiten, ezta? Ez nuke nik hori esango. Beharbada gaur sexu segurua aipatzen dugu gehiago, baina horrela esan edo arrisku jarduerak terminoa erabili, berdin-berdin da.       Kanpainak «gazteentzat, baina gazte barik» Hiesaren kontrako borrokan dabilen T-4 elkarteak kritikak egin dizkio Administrazioari Arriaga antzokia hiesaren kontrako borrokaren gotorleku bihurtu zuten atzo, berriro ere, gizarte eragileek. Urtero egiten duten bezala, xingola gorri erraldoia jarri zuten eguerdian, gaixotasunarekin bizi diren herritarrei elkartasuna adierazi, eta gogora ekartzeko herritar guztiei hiesa gainditu bako arazoa dela oraindik. Ekimena Hiesaren aurkako Bizkaiko Batzorde Herritarrak, T-4 eta Itxarobide elkarteek eta Hegoak taldeak antolatu zuten. Gaixotasunaren kontrako zamarik astunena eurek hartu dutela kontuan hartuta, ez da harritzekoa atzokoan euren ahotik kritikak nabarmentzea. Alvaro Ortiz de Zarate T-4 elkarteko kideak Berriari adierazi zionez, kexu dira, hasteko hiesaren kontra egiten diren kanpainek ez dutelako, euren ustez, «ikuspegi errealista». Izan ere, gazteei zuzenduta egiten diren arren, ez direla «gazteen pentsamoldetik eginak» uste dute. Ez hori bakarrik, «gazteentzat, baina gazte barik» eginak direla kritikatzen dute. Ortiz de Zaratek aitortu zuen, hori bai, Jaurlaritzaren azkenengo kanpaina aurrekoak baino «gogokoagoa» dutela, «batez ere, preserbatiboa aipatzerakoan emakumeena ere hor ageri delako». Egindakoa, halere, hobetu daitekeela azpimarratu zuen: «Lehenengo eta behin, hiesa aparteko bezala aurkezten digute karteletan, gaixotasun hori alde batean, eta sexu bidezko gainerako guztiak bestean; elkarrekin baina aparte». Ez zaie egoki iruditu, bestalde, karteletan neskak eta mutilak osatutako bikotea baino ez agertzea. «Hizkuntzekin egin duten legez, euskarazkoa eta erdarazkoa ateratzea, zergatik ez neska-mutil bikotearekin atera duten kartelaren antzeko beste batzuk atera neska-neska eta mutil-mutil bikoteak erakusten dituztenak?», esan zuen T-4 taldeko kideak, itauna egiteko baino kritika egiteko. Uste dute, bestalde, Espainiako gobernuak ikuspegi lar «ekonomizista» daukala gaixoekiko, eta Eusko Jaurlaritzak banatzen dituen diru laguntzak ez direla behar bezainbestekoak: «Kanpaina zehatzetarako eta puntualki bai, ematen dizkigute laguntzak, baina ez modu iraunkorrean eta, horren ondorioz, behin baino gehiagotan gertatu izan zaigu ez aurrera ez atzera geratu izan garela lan egiteko dirurik ez genuelako», jakinarazi zuen Ortiz de Zaratek.