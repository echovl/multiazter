Docutec Eta kontrabandoa lege bihurtu zen Albiste honek mugarekin eta osasunarekin du lotura. Frantzian tabakoari zerga handiak jarri dizkiote osasuna dela medio. Espainian ez. Ondorioz mugan alde batean saltzaileak pozik bestean lur jota. Ipar Euskal Herrian tabakoaren garestitze handiak Irungo benten salmentak gora bultzatu ditu; erosleak trumilka bertaratzen dira. Santiago zubiak ehun metro luze ditu. Baina Bidasoaren bi aldetan bi mundu daude parez pare. Irunen dozena bat benta lerroz lerro, janari, oroitzapen, alkohol eta tabako merkearekin. Jatorri eta adin guzietako bezeroak sumatzen dira, eta saltzaileek aspaldi ikasia zuten frantsesa mintzatzen. Hendaian, tabako saltzaile bakarra, desertu baten erdian bezala. Aurpegia goibel eta morala lurrean dauka Diplomate saltegiko jabeak. Tabakoa beti izan da merkeago Hegoaldean, baina oraingoan ezpata kolpea galgarria izan da. Prezioen azken emendaketak Irungo saltegietakoekin aldekatuz %60ra igo du bien arteko tartea Frantziako Gobernuak berrikitan tabakoaren gaineko zergak igo zituenetik. «Desastre bat da. Jada ez genuen asko saltzen, pentsa oraingoan. Prentsak eta bestelako produktuek salbatzen gaituzte». Prestige-n opilen modura, hondamendia Bordele eta gorago arte ere heltzen dela dio jabeak. «Jendea urrunetik dator bentetara, eta askok trumilka erosi eta Frantzian saltzen ditu gero, ilegalki. Kamioi gidariek aspaldidanik praktikatzen dute salmenta hau, bidaiak errentabilizatzeko». Batzuen pena, besteen zoriona Irunen bestelako musika entzuten da. Bastian bentako jabea pozik mintzo da, nahiz eta urteak daramatzan kanpotarrei tabakoa kartoika saltzen. «Azken hilabeteetan gorakada sentitu zen. Tabakoa euro bat merkeago zen hemen iaz, orain gehiago. Salmentak bikoiztuko ditugu». Bezero fidelak ditu, SNCF Frantziako tren konpainiako langileak, kasu. «Trena musu truk hartu, eta batzuk Parisetik eta guzti etortzen dira. Baina gu ez gara saltzaile handienak», dio ondoko estanko ofiziala erakutsiz. «Gu baino prezio merkeagoak ditu, eta jakina da Estatuko saltzaile onenetarikoa dela». Estankoan, hitz guti eta zeregin anitz. «Gure jarduera ez da baitezpada aldatu. Ibardinen egiten dira negozio biribilenak». Beti dago norberak baino hobeto egiten duenik... Artean, Iparraldetik, Landesetatik, Parisetik datozen bezeroen kopurua ez bada asko goratu, bai handitu direla erosketak. «Askok lagun eta senideentzat ere hartzen dute tabakoa». Mugak desagertu direla entzuten den garaiotan, aski da zubi bat zeharkatzea bestelako errealitatea ikusteko.