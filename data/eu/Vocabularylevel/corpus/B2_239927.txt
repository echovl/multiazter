Docutec Erlijioaz Ez dago modan erlijioaz mintzatzea, baina niri gai arrunt garrantzitsua iruditzen zait bai ateoentzat, bai agnostikoentzat eta bai fededunentzat. Horregatik, ulergaitza egiten zait arlo horretan indiferentziak hartu duen hedadura ikusita. RUFINO IRAOLA/ Ez dago modan erlijioaz hitz egitea. Ezta apaizen artean ere, nik uste. Pentsatzen ari naiz edozein lanbiderekin bezala gertatzen hasi dela erlijioarekin ere: harakinak harategian bakarrik hitz egiten du haragiaz; tabernariak, taberna itxitakoan, ez du entzun ere egin nahi tabernako konturik. Arotza ez da arotz aroztegitik irtendakoan. Era berean, apaizek ez dute deus aditu nahi erlijioaren gainean elizatik kanpora. Sekularizazioaren gakoak dena harrapatu du; sekulako metastasiak eragin ditu, gizarte organo guztiak kutsaturik. Orain urte batzuk, erlijioaren aurkako antidoto baten bila genbiltzan. Txertoa nahi genuen, erlijioaren zurrunbilo inposatuaren eraginpetik libratzeko. Lortu genuen txerto hori (hamaika modu eta bide diferentetatik), baina txertoaren ondorioak, nire ustez, gogorregiak izan dira. Mutur batetik bestera pasatu gara, denok masan. Gehien gehienak gogoetarik txikienik ere egin gabe, zintzarridun ardiari beste guztiak jarraitzen zaizkion bezala. Zerbait ukatzeko edo onartzeko, ukatu edo onartu nahi dugun objektu hori ezagutzen saiatu beharko genuke lehenik, nahiz eta jakin egia ez dela erabat nabarmenduko gure aurrean. Konprenitzen ez dudana da bilaketari berari uko egitea; eta, batez ere, hasi baino lehen egundoko konklusiotara iristea. Ez dago modan erlijioaz mintzatzea, baina niri gai arrunt garrantzitsua iruditzen zait bai ateoentzat, bai agnostikoentzat eta bai fededunentzat. Horregatik, ulergaitza egiten zait arlo horretan indiferentziak hartu duen hedadura ikusita. Gero kexatu egingo gara erakunde erlijiosoetan pipi hautsa eta fundamentalismo kutsua nabari dela esanez. Normala ote da gertatzen ari dena?  