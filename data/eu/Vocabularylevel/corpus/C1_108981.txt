Docutec Izerdi Hotzak Eta nola irudikatu ditu zineak lanbideak? Ikus dezagun! Geroztik, kultura judu-kristauaren barruan lana eta nekea batera doaz beti, elkarrengandik banaezinak dira. Gaur egun, ordea, oso zaharkituta geratu da irizpide hori. Horrela, goi-mailako titulu ederra besapean daramala unibertsitatetik atera berri den edozein gaztek, edota egoera sozio-ekonomikoa dela eta lanik gabe bizi behar izan duen edonork, irrika bizia sentituko du lanean hasteko, hori baitu helmuga nagusia: ongizate ekonomikoaren gizartean sartzeko giltza, atsegin eta egonkortasun-iturri, jakina. Harrezkero, gizakien ezaugarririk petoen bihurtu da lana. Hasieran, lanak zigor kutsua bazuen ere, orain prestutasun-agiri egin da gizon-emakumeentzat, aspaldiko esaera gauzatuz: 'Lanak duin egiten ditu gizon-emakumeak'. Zinemak alderdi askotatik begiratuta landu du lanaren gaia, eta ikuspuntu desberdin eta kontrajarrietatik begiratu ere. Has gaitezen lanaren kontu hori aztertzen, giza duintasunaren aldetik ikusita. Friedrich Murnau alemanaren 'El último' (1924) filmeko protagonistak lanaren eta horren sinbolo den laneko arroparen inguruan jartzen du pertsonaren duintasuna. Protagonista urteetan sartua da eta nagusiek erabakitzen dute, ordua heldu dela traste zahar bihurtu den aspaldiko langile hori bazter batean uzteko. Erretiroa hartzeko eskubide soziala lortu ez den garaia da. Berlingo Atlantic Hoteleko atezain zoriontsua zen sasoi batean, orain zapalduta eta makurtuta ikusten du bere burua hoteleko pixatokiak garbitzera behartuta. Depresio-fase negargarri batean sartzen da, baina Emil Jannings antzezleak ezarritako amaiera absurduari esker, kontrako erreakzioa erakutsiz, ondorio ikaragarri bat azpimarratzen du, alegia, errealitatea nagusitu egiten zaiola beti bortxazko irudimenari. Film hori da lanaren duintasunaren eta estimu pertsonalaren arteko lotura ongien kontatzen duen lana. 'El empleo' izan zen nazioarteko zinemagintzaren alorrean Ermanno Olmi ezagutarazi zuen filma. Nahiz eta 1961ean egina izan, iturri neorrealista italiarretan edan zuen, aurreneko lana lortzeko gazte batek pasa behar dituen nekeak eta penak deskribatzeko. Lanaren munduan, ironiaz esanda lanaren paradisuan, sartzeko ahalegina bizitzarako jaiotzearen metafora bihurtzen da. Denboraldi horretan jasatako esperientziak iniziazio-ondorioak utziko dizkio, gazteak xalotasuna galduko du eta, horrekin, duintasunaren zati bat ere bai bere ibilbidean. Hala eta guztiz ere, lanaren bidezko giza duintasunaren arazoa ondoen deskribatzen duen filma neorrealismoaren sortzaileek burututakoa da, Vittorio de Sica egileak eta Cesare Zavatini gidoilariak zuzendu zuten 'El ladrón de bicicletas' ospetsua. Lanik gabe dagoen jendetza dabil hara eta hona Erromako kaleetan. Eta gizarteko egoera horretan hil ala biziko kontu bihurtzen da lana aurkitzea. Aita zintzo bati bizikleta lapurtzen diote, lan egiteko behar-beharrezkoa duen tresna. Orduan, funtsezko galdera existentzial bat datorkio burura: Zer da hobea, lana galtzeko arriskuan zintzo jokatzen jarraitzea, ala konpromiso etiko guztiak apurtuz lapur bihurtzea? Pobrezia-egoera latz horretan etika bizi-emergentziagatik bigarren mailako zerbait bilakatzen da, pobreentzat lortezina den luxuzko tresna galdu eta gero. Lana lortzea da aginduzko etika bakarra babesgabeentzat, lurreko parientzat, hain egoera larrian bere burua lapur bihurtu beste erremediorik ez baitute, gizartea eta pertsona hondatzen dituen dinamika geldiezin baten barruan. Ederrak dira filmeko azken irudiak, semeak eskutik heltzen dio aita lapurrari, sakrifizioa eta pena ulertzen dizkiola isilik eta maitekiro adieraziz. Keinu horrek etika berri bat aldarrikatzen du, alegia, lana dela gizarteko balorerik nagusiena, guztiek gehien bilatzen dutena. 'La chica de la fábrica de cerillas' filmean, Aki Kaurismaki finlandiarrak lanaren inguruko gorabeherak aztertzen ditu pertsonaren alienazioaren ikuspuntutik begiratuta. Lana ezer berririk eskaintzen ez duen eta ohikeriaz egiten den zerbait da. Ez da sormena lantzen, eta gastatu egiten dio pertsonari gaitasun eta ahalmen guztia, bizitzako ia denbora-erdia hartzen dituen lanean. Lan horrek gero eta etsipen handiagoa eragiten du pertsonarengan, eta ondorio txar asko sor ditzake, besteak beste, buruko desoreka zenbait, pertsona patologia arraroen eremuetan sartzeraino. Ia inork ez zukeen pentsatuko neska gazte herabe, bakarti eta isil bateko arrazoi garbirik gabe hiltzaile bihurtuko zenik, are gutxiago arratoiak hiltzeko hautsak familiakoei eta adiskideei eskainitako edarietan sartuta horiek akabatzen saiatuko zenik. Egunero-egunero katean pasatzen diren milaka kaxetan pospoloak sartzea da neskaren lana, eta beti gauza bera egite horrek hautsi egiten du pertsonaren oreka ahula, lanak erabat alienatuta eta babesik gabe dagoenarena. Montxo Armendárizen 'Tasio' filmean, erlijio- oihartzunen ikuspuntutik begiratuta aztertzen dira lanaren ingurukoak, filosofia panteistei eta naturarekiko jarrera mistikoei nolabait lotuta. Anastasio, 'Tasio', ikazkina da Lizarrako lurretan. Lan egitea eta bizitzea gauza bera da protagonistarentzat, biziera eta mendia bat diren bezala. Lana da haren etxea da eta haren habitat, hori da haren bizitza, hori da duintasun pertsonala eta askatasun-ametsak bat egiteko gunea. Naturaren erritmoa arakatzea, izakiak nola jaiotzen diren eta nola hiltzen, zuhaitza nola ernetzen den eta suaren bidez nola errealitate berri bihurtzen den ezaugarri eta funtzio desberdinekin: ikatz bihurtzen den egurra. Giro horretan bizi da ikazkina, belaunaldiz belaunaldi etorri den sekretu misteriotsuaren jabe, naturaren berezko osagaiak beste zerbait bilakatzeko. Lana eta bizitza bat-egite hori hain da erabatekoa, bi osagai horietako bat desagertzeak ezinbestean dakarrela bestea ere desagertzea. Horrela, Lizarrako lurretako ikazkintza galtzeak berekin dakar hainbeste eta hainbeste ikazkinen heriotza. Era berean, ikazkinen heriotzak lanbide hori, aro bat eta arraza bat galtzea dakar. Aireak eta eguzkiak zizelkatutako aurpegiak, lurreko ildoen edo zuhaitz-azalen antzeko aurpegien zimurrak dira aipatutako Montxo Armendárizek fikzio mailan Tasioren bizitzaren azalpena aurkeztu baino lehentxeago egin zuen 'Carboneros de Navarra' dokumentaleko protagonistak. Ez dago lanik, eremurik arraroenetan ere, hori egiten duen gizakia dinamika geldiezin batera berekin arrastaka eramaten ez duenik, pertsona gisa definitzen ez duenik, bai duin bai alienatu bihurtuz. Eta, horregatik, gizakien eta horien ahaleginen deskribatzailea izan da eta izango da zinema, narrazioen eta bizipenen iturri agortezin gisa. Zuzenketa-orria AKABATU.- Matar. Tuer. BANAEZIN.- Inseparable. Inséparable. BEKOKI.- Frente. Front. BIZIERA.- Modo de vida. Façon de vivre. ERRETIROA HARTU.- Jubilarse. Prendre sa retraite. IKAZKIN.- Carbonero/a. Charbonnier/ère. IZERDI.- Sudor. Sueur. OIHARTZUN.- Eco. écho. ZIGOR.- Castigo. Punition.