Docutec Kirola, guztiontzat osasungarri Gure bizimoduaren osagaietako bat izan beharko luke kirolak, edo ariketa fisikoak, guztiona. Berdin dio zenbat urte ditugun, berdin gizon ala emakume garen, berdin gure gorputzaldiak. Kontua da norberaren egoerara, norberaren gustura, egokitzen den ariketa egitea. Eta onena da, ezertan hasi baino lehen, kirola egiten hasi baino lehen, medikutara joatea, jakiteko nola gauden. Horrela, min hartzeko arriskuak errazago saihestuko ditugu. Ariketa fisikoa, kirola, eguneroko bizimoduan txertatu behar da, zenbat eta lehenago hobeto, gainera. Ze gorputzaldi dugun, sexuak, adinak, denak du eragina kirolean, baina ezaugarri horiek ez dira aitzakia bihurtu behar ezertxo ere ez egiteko. Guztiok egin dezakegu kirolen bat edo ariketa fisikoren bat. Egiten den hori norberaren egoerara moldatzea da egokiena, kirolak bere arriskuak dituelako berekin. Eta edadean aurrera bagoaz, komeni da mediku baten zaintzapean egitea ariketa hori. Eta jakina, ondo pasatzeko egin behar da, olgetarako, bestela, aspergarria bada, edo derrigorrez egiten bada, utzi egiten da kirol hori betiko, hasi eta gutxira. Haurrak eta nerabeak Haurrari ohitura osasuntsuak erakustea errazagoa da helduen ohitura okerrak aldatzea baino. Argi dago: ariketa fisikoak egiteko ohitura duten haurrak nekezago gizentzen dira luzarora. Gizentasuna, osteoporosia, bihotzeko gaitzak helduaroan azaltzen ohi dira. Baina, sortu, lehenago sortzen dira. Prozesu bat da. Hori batetik, eta bestetik, kirola era osasuntsuan egiten dabilena ez da drogetara hain aise bideratzen, eta aiseago eramaten ditu jan-kontuak era orekatuan. Haurraren gorpuzkera, zerk ematen dion atsegin, zenbat urte dituen, horiek guztiak aintzat hartu behar dira haurra kirola egiten hasten denean. Beti hartu behar dira ezaugarri horiek kontuan, eta horrela egiten bada, aukeratutako kirolak pertsona era integralean hazteko eta hezteko balioko du. Horregatik da ezinbestekoa, haurren kasuan batez ere, ariketa hori atsegina izatea, zeren derrigorrezko zerbait bihurtzen bada, akabo. Ez zahar eta ez gazte, helduak baina gazteak Jakina, gaztaroak ez du beti irauten. 35 urte betetzean, edo lehenago, behera egiten hasten da gorputza, eta horrez gain, zailagoa da kirola uztartzea etxeko eta laneko eginbeharrekin. Kirolerako denbora gutxiago izan arren, komeni da, handik edo hemendik ordubete aurkitzea horretarako. 35 urte betetzean era progresiboan igotzen da bihotzeko gaitza izateko arriskua; bai, horixe gertatzen zaio gizasemeari. Emakumeari, aldiz, arrisku hori 45 urterekin iristen zaio. Beraz, gaitzak atzentzeko era da kirola, ez bakarrik bihotzeko gaitzak, baita ere, adibidez, bizkarreko mina ere. Europa osoan, 45 urtetik gorakoen artean, minik zabalduenetakoa da. 50 urte igarota Sekula ez da berandu. 50 urtetik gorakoentzat ere osasuntsua da kirola. Gorputza zerbait nekatzen bada, eta burua, ez da hain aise herdoiltzen, eta esan dugu bihotzeko gaitzak atzentzen direla, egia esan, 50 urtetik gorakoen artean erdira jaisten da horrelako gaitz bat izateko arriskua. Estatistikek diote oso bestelako egoera bizi dutela kirolik egiten ez dutenek. Beti egin ditugun gauzak egiteko, egunerokoak egiteko gaitasun hori ahultzen joaten da edaderekin, ajeak sortzen dira, baita burukoak ere, eta kirolak, ariketa fisikoak aje horiek estu hartzen ditu. Beraz, gorputzak, buruak, mugimendu pixka bat behar du, eta medikuaren aholkua beti alboan, lagungarri. Mediku askok diote oinez ibiltzea, bera dela onena. 50 urtetik aurrera, 10 urtero 3 kilo gihar-masa galtzen du gorputzak. Ariketa aerobikoak giharrak indartzen ditu, malguago egiten ditu, eta horrekin batera, ariketa estatikoak egiten badira, txingak jasotzea, adibidez, osteoporosia ez da hain erraz iritsiko, eta ez da hain erraz galduko kaltzioa. Alderdi fisikoa hobetzen du kirolak. Baina, psikikoa ere bai. Adibidez, depresioa uxatzen du, norberak bere burua gehiago estimatzen du, eta burua ere freskoago dabil. Eta jubilatutakoan, beste garai bat hasten da, emankorra izan daitekeena, osasuntsua. Zergatik ez? Kirola, ondo eginez gero, osasuna da. Eguneroko nekea ere errazago eramaten da kirolari esker. Indartsuago egongo zara, burua erlaxatuago izango duzu, hobeto lo egingo duzu. Eta gainera, kaloriak erreta, ez da hain zaila izango zure pisuari eustea, gizentasunari aurrea hartzea.