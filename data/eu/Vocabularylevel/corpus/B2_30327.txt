Docutec Urriaren lehena, urriaren bigarrena Urriaren lehena dela eta, udazkeneko lanen berri ematen du, baserri munduko lanak. Neguari begira egin beharrekoak eta eguraldiaren ingurukoak ditu aipagai. Gure asaba zaharrek ez zioten asko begiratzen hormako iltzetik zintzilik egon beharko zukeen egutegiari. Non erosiko zuten, bada? Mandioak eta ganbarak betetzeko, etxadi ingurune osoa eta gertuko sagasti eta basoak ere oraintxe zeuden puri-purian: intxaurrak oskola lehertuta, gaztainak gizentzen eta zintzilikatzen, haizeak noiz astinduko; sagarrak irabazian eta dolarerako olio-koipeak prest, sagardo on samarraren esperantzan; artoa ere poliki; babarrunak eta babak, biltzen hasita; mizpirak, hainbesteko presarik gabe; garoa ere inaurkinetarako eta azpitarako nahikoa leuna eta gozoa zetorrela; erleari ere erreparatuta zebilen etxeko nagusia, Done Mikel ondoko ilbehera baitzen aproposena eztia etxeratzeko... Mandio-ganbarek bai hornitu ederrik jasotzeko garaia hauxe zuten eta dute. Beste paraje batzuetan, mahasti lanak amaitzen. Ehiztariak apuntatzeko irrikitan... Baina, hori bai, hasi egunaren murriztetik eta begiratu mendi eta basoei, larreari... eta dena gainbeheran, dena urritzen, gero eta urriago. "Urri lehena", irailak abisatu ohi zuen: nolako eguraldia, lehen urri-printzak garo eta ihi pendizetan antzematen zirelarik, baita sagarrondo batzuetan, barazki zenbaitzuetan eta leka-generoetan ere, denak zihoazen urritzen. «Lehen urria» deituko zioten, batere lotsarik gabe, irailaren erditik aurrera. Urritze kontuok serio ipinitakoan, urria benetan aurrera zihoalarik, eguna asko laburtu eta gero, inaurkina eta garoak etxekoen aldean zuhaitzetan jarritakoan "Urri bigarrena", eta kito! Urri luzetxoa, aukeran! Baina itzala, etxearena, zuhaitzena eta mendiena, horrenbeste luzatutakoan, seinale eguzkia baxu eta ezinean sartu dela. Izan ere, gure urriko 31 egunetan, ordubete eta 19 minutu, ia 80 minutu denera galtzen ditu egunak, gauaren irabazitarako: 34 minutu mantsotzen da eguzkia goizetik, eta 45 minutu bizkortzen du arratsean bere erretiroa. Neguaren pregoi bat edo beste ere laster botako du. Hemen gurean ez horrenbeste, baina Valentzia, Castello eta Mediterraneoko inguru horietan, lanak izan ohi dituzte edozein haize bolada azkartu orduko. Baina, hori bai, eguraldia gaiztoenetik dabilenean ere -ez da hori inondik inora aurtengoaren itxura- eman ohi ditu udalditxo xelebre batzuk, besteak beste, Done Mikel udalditxoa, loretxoen udaldia, tximeleten udaldia eta beste hainbat, San Martinen aipatuen hori iritsi artean. Aurtengo urrian alderantzizkoren bat egiten ez badigu...