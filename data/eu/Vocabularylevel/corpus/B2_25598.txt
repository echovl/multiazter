Docutec Haragia 2 Dietetikan adituen artikulua. Haragiaren azterketa egiten dute. Haragi mota desberdinen arteko konparazio taula dakar. ANE MIREN URANGA & ARANTZA LORENZO, Dietetikan Diplomatuak Aurreko artikuluan haragien sailkapenaz eta prestaketaz aritu ginen. Oraingoan, ordea, haragi-mota desberdinen inguruko hainbat xehetasun emango ditugu. Izan ere, espeziearen, adinaren, izan duten elikaduraren eta jarduera fisikoaren arabera oso desberdinak baitira haragi baten edo bestearen osagaiak. Beheko taulan gehien jaten ditugun haragiak eta hauen zenbait ezaugarri dituzue. Aipatutako datuak urtebetetik beherako abereei dagozkienak dira, kontuan hartu behar baita abereak zahartu ahala, batetik ur gutxiago dutela eta, bestetik, koipe eta kaloria gehiago dituztela. Proteina-kopuruak bere horretan dirau. Adinaren arabera ez da aldatzen. Hasieran esan bezala, abereen elikadurak ere badu zer ikusirik. Adibidez, esnez soilik elikatutako abereen haragia txuriagoa izaten da eta ez du ia batere burdinarik. Larrean hazi eta belarrez elikatutakoek, ordea, haragia gorriagoa dute eta burdinatan aberatsagoak dira. Bestetik, jarduera fisikoren bat egiten duten animaliak egun guztian geldirik daudenak baino askoz gihartsuagoak izaten dira. Horregatik izaten dute ehizakiek koipe gutxiago eta proteina gehiago. Hainbat zalantza Taulako informazioaz baliatuz ondoriozta daitekeenaren haritik, badira jendeak haragiaren inguruan izan ohi dituen argitu beharreko zenbait zalantza. Batetik, indioilarra oilaskoaren pare jartzen dute gehienek, baina taulari so eginez gero, nabarmena da indioilarrak askoz koipe gehiago duela.