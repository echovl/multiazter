Docutec Tratu txarrak Zutabe labur honetan narrazio txiki bat egiten digu Kirmenek. Torturaren aurkako afitxeak kendu eta babeslekua egiten du eskaleak. Kontraesana bistaratzen du. KIRMEN URIBE Afixaz josirik aurkitu dugu arratsaldean hiri erdialdeko plaza. Tratu txarrei buruzkoak dira. Hozkailuentzako kartoi handiak daude eskegirik arboletatik. Zabalik. Kartoi barruan, itsatsirik, egunkarietako orrien fotokopiak. Fotokopietan albisteak. Albiste txarrak, tratu txarrei buruzkoak. Milaka kasu, milaka jipoi, milaka umilazio. Kartoiak banan bana behatu ondoren taberna baten atarian bildu gara. Hotz da eta heldu da etxera joateko orena. Gizon bat sartu da plazan. Afixei begira jarri da. Gero, ustekabean, laban txiki bat atera du eta kartoiak eusteko lokarriak mozten hasi da. Ezin izan du. Metxero bat atera du ondoren patrikatik eta lokarriei su eman die. Laster ohartu da jendea. Begira geratu zaio. Harriturik batzuk beldurturik besteak. Gutxi batzuk, haserre. «Egunkarietako berriren batean bere argazki bat aterako da eta horregatik kendu nahiko ditu afixak» esan du gutariko batek. Oinezko bat konturatu eta biraoka hasi zaio. Gelditu gabe baina. Baita emakume batzuk ere. Gizonak entzungor egin die den-denei. Beste mundu batekoa balitz bezala, berak zer ikusirik ez balu bezala. Lasai, lokarri guztiak moztu ditu. Lurrera erori da kartoia. Lurretik jaso, tolestu eta bizkar gainera igo du kartoia. Ikusi ere ez da ia ikusten kartoi handi hori gainean duela. Oinez hasi eta gu geunden aldera egin du. Hurreragotik ikusi dugu. Arropei erreparatu diegu; ez dira berriak, ez daude garbi. Eskalea dela ohartu gara. Plazako arkupera sartu da azkenik. Lurrean utzi du kartoia. Berriz tolestu eta barruan sartu da. Zikoinek habia moduan bukatu du berak ere gauerako ohantzea. Hotz da eta heldu da etxera joateko orena.