Docutec Katekesiaren ordua Apaizak, ongi-etorriaren ondoren, katekesia hiru urtez luza-tzen zela, ostiralero, ordu bat. Ostiraletan umeak nekatuta egoten direla esan zuen batek, katekesiaz gain ingelesa eta musika dutela beste batek, gurasook ezin helduta ibiltzen garela... ANA URKIZA / Apaizak, ongi-etorriaren ondoren, gure seme-alaben datuak jasotzeko eskatu eta bilera hura, gurasoon eta elizaren artean egiten genuen lehena zela azaldu zigun. «Aizu!» moztu zuen batek, «Luzea izango al da? Kotxea gaizki aparkatuta utzi dut». Apaizak hogei minutu besterik ez zirela izango. Apaiza umeez hitz eginez hasi zen: misterioa deskubritzen duten uneaz... ikastetxeek, gurasook eta elizak dugun zereginaz... Umearen gozamen beharra aipatu zuen eta prozesu guzti horretan erabili behar den hizkuntza, ama hizkuntza dela. «Argi dago orduan gazteleraz egin behar dela!» bota zuen batek. «Nahikoa daukagu euskaraz ekartzen dituzten etxeko lanekin!» beste batek. Apaizak, berriro, bakoitzak bere hizkuntza aukeratzeko eskatu zuen. Bost minutu lehenago heldu nintzen bilerara. Berandu samar zen eta nekatuta eta hotzez nengoen. Holakoetan, beroki beltzaren berotasunera biltzen dut ene burua eta txiki sentitzen naiz, edo mundua handi eta ozen. Aldamenean jarri zitzaidana, telefono mugikorra atera eta deiak egiten hasi zen. Atzean, erosketa poltsaz betetako emakume gazte bat jarri zen, «arratsalde osoa daramat kalean, bilera hau dela eta» kexatuz. Aurrekoak, urduri samar, zera galdetu zidan: «Gaurkoa izena ematea izango da bakarrik, ezta?» Nik, ez nekiela. «Boligraforik ekarri al duzu?» egin zidan gerora eskaria. «A zelako ordu txarra aukeratu duten...» bota zidan aldamenekoak, numeroa markatu eta zain zegoen bitartean, «...ez dakit umeak noiz bainatuko ditudan». Gurasoon konpromisoez aritu zen ondotik. Erosketa poltsekin etorritakoak, gurasooi konpromiso gehiegi eskatzen zaigula gehitu zuen. Umeak lekuetara bidaltzen badira, etxean ematen ez zaiena jasotzeko dela. Apaizak, lehenengo ikasturteko haurrei, solidaritatea eta barkamena kontzeptuak irakatsiko zitzaizkiela jakinarazi zigun eta katekesia hiru urtez luzatzen zela, ostiralero, ordu bat. Ostiraletan umeak nekatuta egoten direla esan zuen batek, katekesiaz gain ingelesa eta musika dutela beste batek, gurasook ezin helduta ibiltzen garela leku batetik bestera... Eta ni, nere beroki beltzean bilduta, mundua zein arrotz zaigun konturatu nintzen, bitsean oinarritzen den bizimoduaren antzutasuna madarikatuz