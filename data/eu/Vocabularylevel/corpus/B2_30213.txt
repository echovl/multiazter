Docutec Iruñeari kiratsa dario Iruñeko udalak gaztetxea indarrez hustu ondorengo iritzia dugu Azpilikuetarena. ASIER AZPILIKUETA Gure Iruñea zahar hau gero eta zaharrago dago. Gaztetxea kendu nahi diote, zentro hidrotermala egiteko. Kostako zaie, hala ere, lerrook idaztean sei katu baitzeuden oraindik gaztetxeko teilatura igota. Duela hamar urte bezala. Orduko egoera eta egungoa oso bertzelakoak dira, ordea. 1994ko ekainean, Espainiako Polizia gaztetxean sartzen saiatu zen, hirugarrenez. Oldarraldi bortitza izan zen, baina gaztetxekoek eutsi egin zioten. Bortz gaztek hiru egun pasatu zituzten teilatu gainean, eta, auzokideen presioen eraginez, poliziek alde egin behar izan zuten azkenean. Argi geratu zen kaleko erantzuna behar zela barrukoaren osagarri. Erresistentzia mugimenduan, berebiziko garrantzia izan zuen Eguzki Irratiak. Baina, ordutik, anitz apaldu da Iruñeko gizarte mugimendua. Bi urte geroagoko razzia polizialetan ehunka iruindar gazte atxilotu zituzten. Isunen eta diru laguntza ukatzeen bidez kultur taldeak ito egin dituzte. Barraka politikoak debekatu dituzte, nolabait, eta kolektibo askok diru iturri garrantzitsuena galdu dute ia desagertzeraino; hori dela-eta, Eguzki Irratiak emititzeari utzi zion... Iruñea gero eta gutxiago mugitu da azken urteetan. Eta horrek min egiten die askori. Horren harira atera zuten gaztetxekoek Pamplona apesta! (Iruñeari kiratsa dario) leloa duen elastikoa. Aparkalekuen eta baluarteen Iruñea ofizialaren gibelean ustelaren kiratsa baita nagusi. Noiz edo noiz, Iruñea ernatu egiten da, Gazteluko plazako aparkalekuaren kontrako protestetan gertatu zen gisara. Gaztetxeko auziarekin gauza bera gertatzea espero zuten gazteek. Hala izan den ez dago argi, Eguzki Irratiaren emisioa huste saioagatik berriz FM 104,7an ahul entzuten baita oraingoan. Bitxia bada ere, duela hiru bat urte gaztetxea ixten saiatu izan balira, ez zuketen batere erresistentziarik aurkituko, gaztetxea bizirik gabe baitzegoen. Baina belaunaldi berria sartu zen, eta, azken hilabeteetan ikusi izan denez, bultzada handia eman zion lokalari. Horren adibide argia izan da Euskal Jai plaza. Ehunka gazte lanean ibili dira Alde Zaharrari plaza duin bat emateko. Euskal Jai gaztetxeko plazan, Iruñearen kiratsa estaltzeko-edo, sesamoak eta geranioak landatu zituzten lorategian. Honezkero, hiltzear egonen dira, polizien boten astindua jaso eta gero. Baina gizarte mugimendu askotako jendea izan zen loreak landatzen, lehen elkarri hitz egiten ez zieten kolektiboetako jendea. Eta hori, nahiz eta gaztetxea eraitsi, ez da erraz ustelduko.