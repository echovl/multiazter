Docutec Maitemintzea: hain polita al da? Bi atalez osatutako artikulua. Lehenean Maitasunari buruz hitz egiten dute; hainbat datu azaltzen dira. Bigarrenean maitatzearen ondorio fisiko eta psikologikoak aipatzen dira. Guztiak onak. Jendea inguruko norbaitekin maitemindu ohi da. Normalean, antzeko zaletasunak izaten dituzte, eta "Titanic"-en ez bezala, lehen Mailako bidaiariak lehen Mailakoekin maitemindu ohi dira... eta Hirugarren Mailakoak, Hirugarren Mailakoekin. Ederki ibiliko zen Leonardo di Caprio pantailatik kanpoko bizitzan! Maitasuna misteriotsua da eta batzuetan, ezagutzen ez ditugun bideetatik eramaten gaitu. Ez pentsa, hala ere, dena magia denik. Duela lau urte egindako ikerketa baten arabera, maitasun harremanen %70 inguru poliki-poliki sortzen da, bi lagunek elkar ezagutu ahala. Cupidoren geziak jota, bat-batean maitatzen direnak, ordea, %22 besterik ez omen da. Are gehiago, soziologo batzuek diotenez, beharrak bultzatzen gaitu maitemintzera, hau da, egoera batean gustura ez gaudenean eta aldaketa bilatzen dugunean, orduan maite-mintzen gara. Alfertuta omen dabil gure Cupido! Maitemintzearen ezaugarriak eta bilakaera ere aztertu izan dituzte ikerlariek. Sasoirik onena lehen hiru hilabeteak direla diote: maitatutako pertsona gure bizitzaren ardatza bihurtzen da, ez gara bere akatsak ikusteko gai, betidanik ezagutu dugula uste dugu, maitasuna bizitza osorako izango dela pentsatzen dugu... Honelako portaerak 16 eta 20 urte bitartekoen artean gertatzen dira, batez ere. Adin tarte horretan, hala ere, errazagoa da harremana laburra izatea. 20 eta 35 urte bitartean maiteminduz gero, berriz, lasaiago ibiltzen gara eta elkarrekin bizitzeko aukera aztertzen dugu. 35 urtetik 50 urtera, fisikoaren erakargarritasunak garrantzia galdu eta elkar osagarri izateak irabazi egiten du. Azkenik, 50 urtetik gora, bakardadeari aurre egiteko modua izan daiteke. Ondorioa: 'Titanic"-ekoa bezalako maitasun istorio ederra bizi nahi baduzu, Hollywoodera joan zaitez eta eskaiozu hitzordua James Cameron zuzendariari. Hurrengo filmean bi protagonisten artean tokitxo bat egingo ahal dizu!   Pasioa ezin ezkutatu Zeintzuk dira maitemintzearen ondorio fisikoak? Begien dirdira. Maite dugun mutil edo neska lagunarekin bagaude, begien ninia %30 handitzeraino iritsi daiteke. Bai bizitzari. Timo izeneko glandula batek alaitu egiten gaitu: umore ona, baikortasuna... Estresa, txikiagoa. Giltzurrunek eragindako substantzia bati esker, kanpotik datozen estimuluei adi gaude eta azkarrago erantzuten dugu. Horrez gain, kortisol gutxiago eragiten da eta ondorioz, estresa txikiagoa da. Kilo gutxiago. Hainbeste estimulurekin, maiteminduta dagoena argaldu egiten da. Arintasuna. Glukosa gehiago eragiten da eta beraz, arinago gaude edozein ariketa fisiko egiteko. Sexuan, ezin hobe! Sexu organoetara odol gehiago bidaltzen da. Mutilei errazago zutitzen zaie zakila. Neskei errazago zabaltzen zaie alua eta beraz, lagungarri izaten da koitoa egiteko. Pozez zoratzen Maiteminduta egoteak ondorio ezin hobeak ditu gure buruan. Hona hemen psikologoek aipatuetako batzuk: Autoestimua. Hamaika alditan ederra, polita, azkarra... zarela entzun eta gero, ezin kabitu zabiltza, ezta? Ikasteko grina. Maiteminduta dagoenak hobeto ezagutu nahi ditu lagunaren eginbeharrak edo zaletasunak. Inoiz matematika irakaslearekin maitemindu bazara, ondo baino hobeto jakingo duzu zein garrantzitsuak diren integralak eguneroko bizitzan! Entzuteko gaitasuna. Psikologoen arabera, maiteminduta egonez gero, besteen arazoak entzuteko joera handiagoa da. lagun berriak egiteko aukera ere badago. Kontuz zure neska/mutilarekin, jeloskorra da eta! Esperientzia berriak. Maitasunaren hatzaparretan eroriz gero, sekula ez egindako gauzak edo planak egiten hasi ohi gara. Puenting-a, parapentea, eskalada... Ez dago batere gaizki, orain arte asteburuak krispeta jan eta jan telebista aurrean pasa duen batentzat! Lanari ekiteko gogoz. Maiteminduek gogo handiagoaz ekin ohi diote lanari. Hori bai, begiradak elkar gurutzatu eta handik hiru hilabetera gertatzen da aldaketa, bitartean lana ez baita azaldu ere egiten lehentasunen zerrendan.  