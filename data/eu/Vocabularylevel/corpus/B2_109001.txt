Docutec OSATUZ, osasun langileak euskalduntzeko materiala Aurreko batean AISA etorkinak euskalduntzeko materialari buruz aritu ginen eta oraingoan, berriz, OSATUZ materiala izango dugu hizpide, izan ere, HABE xede berezietarako material ezberdinetan ari baita lanean eta horren guztiaren berri eman nahi dizuegu. Lan honetan hainbat euskaltegitako irakasle dira material-egileak, baina UZEIk ere hartzen du parte proiektuan. Jabier Agirre UZEIko teknikari dugu eta OSATUZ materialaren diseinuan aritu den kideetako bat. HABE.- UZEIko langile zaitugu, Jabier, eta sendagile ere bai. Baina, zein da, zehatzago azalduta, zure egitekoa OSATUZ materialaren diseinuan? JABIER AGIRRE.- OSATUZ materiala HABEk kudeatzen duen proiektu bat da eta bertan, ondo esan duzun bezala, parte-hartzaile diferenteak gaude. Ni medikua naiz, UZEIko teknikaria ere bai eta aspaldi ari naiz euskararen kontu hauetan. Nire egitekoa momentu honetan da, batetik, ikastunitate berriak sortzea eta, bestetik, kanpoko beste parte-hartzaile batzuek egindako ikasmaterialak zuzentzea eta orraztea. HABEk zuzenketa didaktiko-pedagogikoa egiten du eta nik, edukiaren, gaiaren zuzenketa. H.- Norentzat da OSATUZ ikasmateriala? J. A.- Osasun langileentzat. Osasun langileak diferente samarrak gara: batetik medikuak, bestetik erizainak. Baina, gehiago ere bagara: osasun administrazioko langileak, emaginak, fisioterapeutak eta abar. Seguru baten bat ahaztu zaidala. Teorian OSATUZ materiala aipatutako lehen bientzat da, bai mediku eta bai erizainentzat. Baina, nik uste dut, egia esan, gehienbat medikuentzat aterako dela. Honek ez du esan nahi erizainekin erabili ezingo litzatekeenik. Horretarako, hala ere, edukia egokitu egin beharko litzateke gaiari eta ikuspegiari dagokienez. H.- Medikuentzat batez ere, hortaz. J. A.- Bai. Ikastunitate hauen diseinua ikusita, medikuen lan-prozedurarekin lotura gehiago dutelako geratzen da. Gaixo bat datorrenean, gaixoaren itxura ikusita eta proba batzuk egin ondoren, diagnostikoa oraingoz, normalean, medikuak egiten du eta diagnostiko horren ondotik tratamendua medikuak jartzen du. Egia da, erizainek kontsultetan zainketak egiten dituztela. Baina, beste prozedura bati jarraitzen diote. Diagnostikoa eta tratamenduaren jarduera hau orain arte behintzat medikuaren kontua izan da eta ikastunitate hauek oso daude alderdi horretara begira: gaitz bat aurkezten da, horri diagnostiko bat egiten zaio eta tratamendu bat jartzen da, jartzeko modua dagoenean. OSATUZ egitasmoak bi adar ditu: OSATUZ Orokorra eta OSATUZ Pediatria H.- Nola antolatu duzue materiala, ikastunitateak...? J. A.- OSATUZ proiektuaren izen orokorra da eta bi adar nagusi ditu: bata OSATUZ Orokorra, gehienbat lehen mailako atentzioko mediku orokorrei begira, oheburuko edo famili mediku esaten zaienei begira... H.- Anbulatorioetakoak? J.A.- Hori da. Eta bestetik OSATUZ Pediatria. Pediatraren lana oso antzekoa da, baina bere bezeroa, diferentea. Gu helduok oheburuko edo famili medikuen bezero gara (bezero hitza nahita erabiltzen dut, Osakidetzak horrela erabiltzen baitu), baina, hamalau urte bitarteko haurren gaitzak, prozesuak eta tratatzen dituena pediatra da. Bi multzo hauei erantzuteko sortu dira bi adarrak. Gero horietako adar bakoitzean gai jakin batekin lotura duten ikastunitate solteak diseinatu dira, ordu eta erdi eta hiru ordu bitarteko material didaktikoa biltzen dutenak. Bestalde, bi multzo nagusi horietan OSATUZ Orokorra eta OSATUZ Pediatriaren barruan, azpimultzo batzuk antolatu ditugu: osasuna lanean, osasuna aisialdietan, osasuna oporretan... Edo pediatriara etorriz, haurrak lehen urtean dauzkan prozesuak biltzen dituena... Era berean, azpimultzo bakoitzak ikastunitate diferenteak dauzka: osasuna eta itxura, eman dezagun. Hor aipatuko ditugu udako gehiegizko kilo horien kontuak, gizentasunaren kontuak, gaur egun modan dagoen anorexia eta bulimiaren kontua, eta abar. Horietako bakoitzak ikastunitate bat edo gehiago izango ditu. Baina, beti multzo nagusi baten barruan egongo dira. Antolaketa honek irakasleari lana erraztuko diola uste dugu. H.- Orduan, ez daude ordenan, ez dago hurrenkerarik: lehenengo ikastunitatea, bigarrena, hirugarrena... edo horrela derrigorrez landu beharra? J. A.- Ez. Ez dago graduaziorik, ez zailenetik errazenera edo alderantziz. Gaiak solteak dira eta euskara da langai. HABEren irizpide didaktiko-pedagogikoak oinarri-oinarrian daude eta, horregatik, atazatan diseinatutako materiala da eta lau trebetasun komunikatiboak lantzen dira. H.- Aurtengo plangintzan zenbat ikastunitate aurreikusi dira gutxi gorabehera? J. A.- Hirurogei bat ikastunitate, OSATUZ Orokorra eta OSATUZ Pediatria barruan hartuz. Hala ere, material irekia denez, oraindik ez dago proportzioa finkatuta: izan liteke 60 horietatik 40 ikastunitate orokorrekoak izatea eta beste 20 bat pediatriakoak. Hori da aurtengorako aurreikusten dena. Baina, aurrerabiderik ikusten bazaio, etengabe gizentzen joango den proiektua izan liteke. Hartzailea: medikua eta euskaraz kostata moldatzen dena edo erabiltzeko ohiturik ez duena H.- Nola aztertu dira osasun langile horien premiak? Nola dakigu zer behar duten? J. A.- Egia esan kezka handia izan da guretzat. Aurrena, esan dugun bezala, hartzailea irudikatu. Medikuak badira, nolako medikuak? Mediku mota asko baitago. Oheburuko medikuek, esaterako, denek daukate komunean lan bat: gaixoa hartu, gaixoa atenditu... Baina, testuinguru horretan perfil bati heldu diogu: behar du izan euskaldun zaharra edo berria, baina euskaraz moldatzen dena, euskaraz hitz egitea kosta egiten zaiona edo ohitura handirik ez daukana. Nolabait esateko, ikus-entzunezko eta irakurtzeko testuekin trebatuz, bere buruarekin seguritate pixka bat lortuko duena. Mediku asko, nahiz eta euskaraz primeran egin, ohitura edota usteak direla medio, gaztelaniaz aritzen dira. Batez ere, horiei begira egindako materiala da: medikuari edo osasun langileari halako bultzadatxo bat emateko bidea egiten saiatu gara, bere eguneroko lan hori euskaraz egin dezan. Ez dakit asmatu dugun, nik uste dut baietz. H.- Eta bukatzeko, zu sendagile zaitugu eta gu, berriz, errezeta bila gabiltza. Emaguzu euskararen egoeraren diagnostikoa eta azkar ikasteko tratamendua. Biak behar ditugu-eta. J. A.- Diagnostikoa? Nik uste dut osasun munduan euskararen egoera hobetzen ari dela, gero eta osasun langile gehiago baitira euskaldunak. Hala ere, oraindik asko dugu hobetzeko. Horretarako norberaren lana ezinbestekoa da: gogoa, dedikazioa... Material hau oso txukuna da, eta nik uste dut oso baliagarria izango dela esfortzu hori egin nahi duenarentzat. Baina, bestetik, laguntza instituzionalak ere beharrezkoak dira: ordezkapenak egiteko garaian... Bi ahaleginak uztartuz gero, bidea errazago egingo dugu. Hona hemen argitaratuko diren zenbait ikastunitateen izenburuak: OSATUZ OROKORRA Osasuna lanbide: 1. Txabusinak 2. Gaixo xelebre horiek 3. Kontsultetako buruhausteak 4. Nekeren kronika 5. Petrikilo 6. Komunikazioa Osasuna lanean: 1. Neka-neka eginda 2. Lan ezbeharrak Osasuna aisialdian: 1. Perretxikotan Osasuna etxean: 1. Ez dira goxokiak Osasuna oporretan: 1. Pli-pla erreta 2. Tropikoetako oroigarriak Osasuna urtaroetan: 1. Hau tripako mina! 2. Kontuz eguzkiarekin 3. Udaberriko astenia 4. Izerdi patsetan Osasuna eta itxura: 1. Jan da lo beti potolo OSATUZ PEDIATRIA Osasuna lehen urtean: 1. Amaren bularra haurraren janari 2. Bat-batean 3. Haurra sehaskan dago 4. Eta eskuliburua noizko? Osasuna eskola: 1. Bizkarra zamaturik 2. Zorritsuak 3. Gozoa gazi 4. Kirola Osasuna lanbide: 1. Zainbide 2. Aholkularitza birtuala 3. Txertoa 4. Gero eta hobeto Zuzenketa-orria: botikak