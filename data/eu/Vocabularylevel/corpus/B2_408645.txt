Docutec Itobeharrak menopausian Emakumearen bizitzako aro honetan obulutegiek behin betiko uzten diote beren funtzionamenduari. Izan ere, menopausia iristen denean obulutegiak ez dauka folikulurik, eta horregatik bertan ez da ia hormonarik jariatzen. Estrogenoen gabezia da garai honen ezaugarri nagusia (hipoestrogenismoa), eta horrek sintoma berezi batzuen agerpena dakar. Estrogenoen jaitsierarekin batera, konpentsazio moduan nolabait, hipotalamoak eta hipofisiak obulutegiaren gain estimulu handiagoa eragin nahi dute, estrogeno gehiago jaria dezan. Eta horretarako gehitu egiten dute gonadotropinen, hormona folikulu-estimulatzailearen (FSHren) eta hormona luteinizatzailearen (LHren) produkzioa. Baina obulutegiak folikulurik ez duenez, ezin du behar bezala erantzun. Eta orduan bai, esan dezakegu emakumea bete-betean sartu dela menopausian. Menopausian hain ohizkoak diren sintoma basomotorrak (itobeharrak, izerditzeak,...) pixkanaka hasten dira agertzen, eta gero eta usuagoak eta gogorragoak izango dira odoleko estrogenoak jaitsi ahala. Sintoma horiek has daitezke hilekoak erabat desagertu aurretik, eta menopausiaren beste sintoma batzuekin ez bezala —denborarekin areagotu egiten dira horrelakoak— bizpahiru urtez mantendu eta poliki-poliki gutxituz doaz, erabat desagertu arte. Sintoma honen produkzio-mekanismoa ez da zehatz-mehatz ezagutzen oraindik. Itxura guztien arabera, emakumearen bizi-garai honetan hain ohizkoak diren bat-bateko aldaketa hormonalekin lotua dago. Itobehar edo itomenak dira emakumearen kexarik usuenak, eta horiek direla-eta joan ohi dira maizenik medikuarengana. Itobeharrak emakume menopausikoen % 80ri erasaten die, eta horien % 25-50en kasuan 5 urte edo gehiagoz irauten dute. Aski aldakorrak dira maiztasunean, intentsitatean eta iraupenean. Eta nola hautematen dituzte emakumeek itobeharrak? "Bat-bateko bero-sentsazio handia aurpegian, lepoan eta bularraldean, eta horrekin batera azala gorritzea, izerditze-aldiak eta batzuetan baita bihotzeko erritmoaren bizkortzea ere". Gertakari horien iraupena oso aldakorra da (segundo batzuetatik minutuetara), hasiera eta bukaera bat-batekoa izaten da, hainbat aldiz errepika daitezke egunez eta baita gauez ere, eta horrek lo hartzeko zailtasunak ekar ditzake. Itobeharren ondotik, hotzikarak eta izerdialdi ugariak izan ohi ditu emakumeak. Itobeharrek, berez, arriskutsuak izan ez arren, molestia ugari eragiten dizkiete emakumeei, sarritan eguneroko jarduerak egitea oztopatzeraino. Zer da, bada, itobeharra? Itobeharrak, itomenak, gaueko izerdialdiak, edo oro har sintoma basomotorrak definitzea zaila da, oso aldakorrak direlako. Emakume bakoitzak modu diferentean esperimentatzen, jasaten eta sentitzen du itobeharra. Bestetik, badira itobehar asko izaten dituzten emakumeak, baina badira, era berean, sekula itobeharrik izan ez duten emakumeak ere. Modu orokorrean esateko, itobeharra bero-sentsazio bat-batekoa eta aldi batekoa da, bularralde eta lepoaldean jaio, aurpegira igo eta ondoren gainerako gorputz-ataletara zabaltzen dena. Bero-sentsazioarekin batera gorritzea eta izerditzea agertzen dira, eta oso sarritan baita hotz-sentsazioa ere segidan. Batzuetan, palpitazioak, antsietatea, presio-sentsazioa buruan eta bularraldean, bihotzerre modukoak, itomenak, goragaleak eta kontzentratzeko zailtasunak ere agertzen dira. Zeinek jasaten ditu itobeharrak? Itobeharrek menopausia inguruan dauden emakumeei (perimenopausikoak esaten zaienei) erasaten diete batik bat; alegia, oraindik hilekoa daukan emakume batek izan ditzake itobeharrak. Baina, normalean, menopausia ostean dauden emakumeen kontua dira itobeharrak. Hala ere, ez da ahaztu behar adin emankorrean dagoen bitartean ere emakumeak izan ditzakeela itobeharrak, eta ez da harritzekoa haurdun dagoenean edo erditu ondoren emakumea horretaz kexatzea. Menopausian dauden emakume gehienek (% 60-80 bitartean) izaten dituzte itobeharrak, eta normalean pare bat urtean sentitzen dituzte itomenak. Menopausia kirurgikoa jasan dutenek, ordea, itobehar gogorragoak eta iraunkorragoak izango dituzte, eta horietako % 5ek 75-80 urte arte gainera. Bitxikeria bezala, itobeharrak usuagoak dira mendebaldeko emakumeen artean. Sintoma basomotorren presentzia asko aldatzen da beste herri eta kultura batzuetan: Javako emakumeek edo emakume maiek, adibidez, apenas duten itobeharrik. Itobeharren ezaugarriak Badira hilean itobehar bakarra sentitzen duten emakumeak, baina baita ordu erdiro sentsazio hori dutenak ere. Emakume gehienek noizean behingo itobeharrak izan ohi dituzte, intentsitatean neurrikoak edo moderatuak, baina estatistikek diotenez, kasuen % 10-15ean itobeharrak oso maiz sentitzen dituzte eta intentsitatez gogorrak, larri samarrak izaten dira. Denborak aurrera egin ahala, itobeharrak ere aldatuz doaz: hasieran gauez agertzen dira askotan, baina ondoren baita egunez ere. Itobeharren maiztasuna, ordea, gutxituz doa pixkanaka. Itobehar batek 3-6 minutu artean iraun dezake; batzuetan laburragoak ere izan daitezke, baina deskribatu izan dira 30 minututik gorako itobeharrak ere. Kasurik gehienetan, gertakari horiek 6 hilabetetik 2 urtera bitarteko aldian mantentzen dira, baina lehen esan bezala, batzuetan (menopausia kirurgikoetan, bereziki), badira 15-25 urtez, baita 40 urtez ere, jasan izan dituzten emakumeak. Sarritan itobeharrak bere kasa agertzen dira, baina badira horiek eragin edo abiarazi ditzaketen faktoreak, esaterako estresa, tenperatura heze eta beroa, leku itxiak edo kafea, alkohola eta espezia asko dituzten janariak hartzea. Zeintzuk dira itobeharren arrazoiak? Itobeharrak agertzearen arrazoia(k) esplikatzen saiatzen diren teoria ugari daude, baina egia esateko kontu hori ez da oraindik erabat argitu. Argi dago, ordea, itomenak estrogenoen jaitsierarekin duen lotura. Sekuentzia klinikoa hurrengo moduan gertatzen dela dirudi: aurrena garuneko hipotalamoan dagoen tenperatura erregulatzeko kontrolgunearen alterazioa gertatzen da. Oraindik ezezaguna den faktore batek bero-galeraren mekanismoa aktibatzen du, eta horrekin batera odol-hodien dilatazioa eta izerditzea agertuko dira. Eta jarraian, basokonstrikzioa eta hotzikarak, beroa kontserbatzeko mekanismoa estimulatzen delako. Bestela esanda, itobeharra hasten denean, gorputza beroa galtzen saiatzen da, hoztu beharra dauka eta horretarako tenperatura jaisten du. Eta hori lortu ondoren, egoera normala berreskuratzen du, tenperaturari eusteko. Zer sentitzen du emakumeak itobehar bat edukitzean? Emakume batzuek nabaritu edo sumatu egiten dute itobeharra, sentitu aurretik. Gauez gertatzen da hori, batik bat, eta premonizio edo "abisu" horren ondorioz emakumea esnatu egiten da eta berehalaxe itobeharra sentitu. Itobeharra hasten denean, bihotz-erritmoaren maiztasuna handitu egiten da eta baita azalera iristen den odol-fluxua ere. Emakumeak izerdi-jario ugaria sumatzen du, gorputzaren goiko aldean batez ere, eta beroa nabaritzen hasiko da. Odolak larruazalera samaldan iristen jarraitzen du eta bihotz-maiztasuna minutuko 5-30 taupadatan bizkortzen da. Azaleko tenperatura igo egiten da, esku eta oinetako hatzetan batez ere, eta izerditze joriak bere horretan jarraitzen du. Azkenik, izerdia lurruntzen hasten da, eta azala berriro hoztu egiten da. Itobeharren tratamendua Garrantzi handikoa da gertakari horiekin kezkatua dagoen emakumeak bere gorputzean zer ari den gertatzen jakitea, era horretan egoera hobeto kontrolatzeko modua izango du-eta. Itobeharrak eragiten edo abiarazten dituzten faktoreak ezagutzea ere komeni da, horiek saiheste aldera. Tratamendurik onena ordezpeneko hormonak dira, estrogenoak alegia, edo estrogenoak progesteronarekin batera bestela. Badira beste aukera batzuk ere, itobeharrak arintzeko eraginkorrak direnak, esaterako gelan tenperatura hotzagoa izatea, eta ahal bada giro beroak saihestea. Ariketa fisiko erregularrak ere gutxitzen ditu itobeharrak, muskuluen erlaxazio-ariketek % 40 murriztu ditzakete, eta baita akupunturak ere. Jabier Agirre, UZEI