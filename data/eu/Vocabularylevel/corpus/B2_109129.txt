Docutec Zarataz zarata Zarataz arituko gara datozen lerrootan eta horregatik zaratatsu hasteko asmoa dugu. Erne, beraz. Zaratarik handiena Non aurki dezakegu zarata handia? Hiriguneetatik hurbil xamar egon ohi dira eta garraio sistemarik azkarrenetako bat hartu nahi izanez gero, hara joan behar da. Asmatu duzu, ezta? Bai. Aireportuetako pistak dira. Hizketa-saioak galarazteko adinako zarata jasanezina egiten dute hegazkinek lur hartu edo irteten direnean. Turbo erreaktoreek sortzen duten zarata 130-120 dezibeliotakoa izan daiteke, min eta gorreria sortzeko moduko neurria. Zer diozu? Makina bat aldiz esan behar dugu honelako molderen bat kalean hizketan ari garenean. Kalea konpontzen ari direlako, autoren batek turuta jo duelako, isilgailurik gabeko motor zaratatsu bat pasa delako. Honelakoetan 110 dezibelio jasan behar izaten ditugu. Askotan mingarria ere gertatu ohi da, ernegagarria izateaz gain, jakina. Eta gu oihuka Diskoteketan, hainbat tabernatan, lantegi zaratatsuetan. Gure solaskideari ez entzuteaz gain gu oihuka aritzen gara. Egoera hauetan 100 dezibelio inguru egon ohi dira. Inork 3 metrora oihu edo deiadar eginez gero edo haur zalapartatsu batzuk ondoan edukiz gero ere 80-90 dezibelio jasan behar ditugu. Horregatik, guk geuk ere ozen, ozenegi hitz egiten dugu, goraki mintzatzen gara. Hiriko trafiko trinkoa eta beste Kalean, trafiko ugari daraman bide ondoan gaudenean, ozen hitz eginda elkar ulertzen dugu. Esan daiteke giroa 'eramangarria' dela. Edo ohitu egiten garela, behinik behin. Kasu hauetan 60-70 dezibelio ditugu. Beste egoera arrunt hauetan ere beste hainbeste jasaten dugu: sukaldeko elektragailuak martxan daudenean (ke erauzgailua, garbigailua.), iratzargailuak jotzen duenean, zurrungaka ari direnean, merkatal gune handietan. Jasangarria egiten denean Hiriko trafikoa arina denean, bizilagunek telebista edo musika isil xamar dutenean. ez dugu ia ahotsa behartu beharrik. Zarata honek, beraz, ia ez du enbarazurik egiten elkarrizketan normal aritzeko. Dezibelioak 50era jaitsi dira honelako kasuetan. Tamainan Arroparen igurtziak, txiklea jaten dugunean, edo, hozkailu bat martxan dagoenean eragiten duen soinua tamainakoa da, 30-40 dezibeliokoa. Neurri berbera aurki dezakegu parke edo lorategi batean, liburutegietan. Ahots apalean arituta ere ederki asko ulertzen dugu elkar. Patxadaz eta lasaitasunaz gozatzeko uneak direla esan beharrik ez dago. Eta ondorioz, ez gara urduri jartzen, ez gara ernegatzen, ez gara amorrarazten. Isil-isilik Isiltasuna neur daiteke: 10-20 dezibelio ditu. Honelako egoerak ez dira gure eguneroko bizitzan oso ugariak baina banaka batzuk badaude. Kasu hauetan eskumuturreko erlojuak ateratzen duen soinua edo eltxo baten hegaldia entzun dezakegu. Baina, non hitz egiten dugu isil-isilik? Grabazio estudioetan, akustika laborategietan. Hala ere, badira hainbat toki berez isilak direnak eta isiltasuna gordetzea errespetuzko jarrera bihurtzen dutenak, nahiz eta askorentzat lan nekeza izan: hilerriak, elizak, tenpluak, ospitaleak... 