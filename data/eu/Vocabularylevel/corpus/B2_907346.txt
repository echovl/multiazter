Docutec The Clash taldearen London calling abestia aukeratu dute 2012ko Londoneko Olinpiadetarako London calling abestia da Londongo 2012ko Joko Olinpikoetako publizitate-kanpainarako aukeratu dena. Britainia Handiko punk-talde politikoenak, The Clash taldeak, 1979an sortu zuen kanta. “Abesti batzuk hain bihurtzen dira etxeko, galdu egiten dutela jatorriz zuten esanahia. Horren adibiderik argiena da London calling” zioen BBC albiste-atarian Marcus Gray kazetari adituak. Zein da, ordea, punk-abesti honen benetako jatorria? Bigarren Mundu Gerran BBC irratiaren berrien tartean London calling (Londonetik deika) alarma-deia erabiltzen zuten. Dei hura, gerra garaiko abisu-dei hura aukeratu zuen The Clash taldeak; Rolling Stone musika-aldizkarian azaltzen zen bezala, “iluntasunetik bertatik laguntza-deia bidaltzeko”. The Clashek bere hirugarren diskorako grabatu zuen abestia baina garai hartan managerrik gabe zebilen taldea, ia-ia zorrak itota. Beraz, taldearen beraren SOS deia ere bazen. Eta inguruan, Ingalaterra ere krisi oso latza pairatzen ari zen: hasia zen Thatcher kontserbadore muturrekoaren agintaldia, arraza desberdinen arteko liskarrak baziren, langabezia nonahi, drogak edonon… “Bazirudien azkenetan ginela eta inor ez guri laguntzeko” zioen taldeko Joe Strummer-ek. Strummer-ek eta Mick Jones gitarra-joleak abestiaren bidez euren kezka adierazi zuten, eta berau entzunda ematen zuen gerran zegoena The Clash taldea bera zela. Strummerren ahotsak zorigaitz guztiengatik abesten du: “London is drowing/And I live by the river (London urperatzen ari da/eta ni ibaiaren ondoan bizi naiz). “Txantxaz genion Tamesis ibaiaren urek gainezka egiten bazuten, denak hilko ginela” esan zuen Mick Jonesek. Denak Strummer izan ezik, goi samar zegoen solairu batean bizi zirelako.   Gogoan izan Paddy Rekalde idazle bilbotarrak The Clash taldearen gaineko liburu bat eman zuela argitara 2005ean: The Clash. Punk, rock'n'roll & reggae matxinada (2005, Paper Hotsak).          