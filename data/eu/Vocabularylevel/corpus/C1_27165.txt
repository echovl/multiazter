Docutec Lasaitasun mingotsa Durangoko azokari buruzko iritzi artikulua. Bertan begirada kritikoa egiten du, ez azokari buruzkoa, baizik honetatik abiatuz egungo Euskal Herriarena. IÑIGO ARANBARRI Ideologia berba zantarra da gauden garaiotarako. Juanjo Olasagarrek gaztigatu zigun bere poemetako batean: geure garaiaren seme-alaba gara, eta ideologiak badu, hemen ez ezik mundu zabalean ere, nola esan, halako keru zikinik, non eta «ideologiarik gabea» benetan ideologiarik gabea dela sinestarazi nahi zaigun. Eta nik ezin ideologiarik gabe ulertu Durangoko eromen hau. Nik ez dakit Azokaren inguruko bilkurak inoiz goirik joko duen, baina aurtengoa ikusita, nekez pentsa liteke epe labur batean honi akabua emango zaionik. Alde honetatik, uste dut horrek egiten duela Durango miragarri. Baina esan beharra ere badago: ibaia goragotik datorrelako dakar gaur ur hau. Gaur egun, hutsetik antolatzen hastera, nekez lortuko litzateke egun duen harrera. Eta gainera, geopolitika arazoak, neure zalantzak ditut Durangon bilduko ginatekeelakoarekin. Azken urteotako aldaketak, hala eta guztiz ere, asko eta handiak izan dira. Lehenbiziko urteetan, funtsezkoa izan zen ideologizazioak, alegia, euskaltasunaren kontzientziak berarekin zekarren ilusioa Azoka bilgune legez sendotzeko. Gaur egun, orduan ez bezala, bada euskararen inguruan antolatutako industria kulturalik. Merkatua hazi egin da, idazleak eta obrak sendotu, baina dena hutsa litzateke Azokak bere barnean urtez urte mamitutako ilusio hori biltzen jarraituko ez balu. Estandarizazio bide honetan, Durango asko aldatu da. Dena gero eta ikusgarriagoa eta profesionalagoa da, eta bertara bilduek beti dute gai bat hizpide, eguraldiaz landa: zenbat jende dabilen. Ideologizazioak, kontzientziak, ilusioak, nahi den bezala deitu, beste forma batzuk hartu ditu, baina ezinbesteko aldagai izaten segitzen du Durangoko miraria, urtero legez, bete dadin. Eta miraria diot askotan eten soziala gertu sentitzen duten gizaki kontzientziatuek burutua delako. Alde honetatik, badu lehenbiziko irakurketa bat. Eta bigarren bat honen ostean, zer pentsatua ere ematen duena. Gaur egun antolatzen hasita, ilusioa banatuta dugun maneran, ez dut uste Durango muntatzeko gutxieneko kontsensurik lortuko genukeenik. Honen aurrean, zer senti liteke lasaitasun mingotsa besterik: euskara batuaren kasuan bezalaxe, eskerrak egin zen garaian egin zen.