Docutec Andolin Eguzkitza hil da Samin handia eragin du Andolin Eguzkitzaren heriotzaren ustekabeko albisteak euskal kulturaren munduan. Inork espero ez zuen albiste mingotsak astindu zuen atzo euskal letren mundua: Andolin Eguzkitza idazlea bihotzekoak jota hil zen, goizaldean, Basurtuko ospitalean. Aneurisma atzeman ondoren, ebakuntza egin zioten bihotzean; ebakuntzak, itxuraz, emaitza ona izan arren, ebakuntzaren ondoren bat-batean hil zen. Poeta, nobelagilea, euskaltzain osoa, EHUko irakasle katedraduna, Euskal Idazleen Elkarteko lehendakari ohia, Eusko Jaurlaritzako Euskararen Aholku Batzordeko kidea... euskararen eta euskal kulturaren aldeko ekintzaile nekaezina izan da Eguzkitza. 1953ko abenduaren 6an sortu zen, Santurtzin. Filologia Erromanikoan lizentziatu zen, 1975ean, Deustuko Unibertsitatean, eta hurrengo urtean Salamancan jarraitu zituen ikasketak, irakasleen artean Koldo Mitxelena zuela. Koloniako Unibertsitateko Hizkuntzalaritza Institutuan bi urte eman ondoren, AEBetara jo zuen, Iowako Unibertsitatera lehenik eta Los Angelesko UCLAra ondoren. Han, Hizkuntzalaritza Erromanikoan doktoregoa eskuratu zuen, Topics on the Syntax of Basque and Romance tesiarekin. Ordurako, alabaina, eginak zituen beste ikasketa batzuk, ofizialtasun gutxiagokoak baina ez horregatik munta eskasagokoak: 70eko hamarkadaren hasieran, euskara ikasi zuen, Gabriel Arestik, Xabier Kintanak, Joseba Agirreazkuenagak eta bestek lagundurik. Diotenez, Aresti harrituta utzi zuen Eguzkitzak euskara ikasteko eta tokian tokiko euskararen berezitasunak bereganatzeko zuen erraztasun itzelak. Dohain horri erreparatuta, «munstroa» zeritzon Arestik. Jon Mirande ere ezagutu zuen; eta Mirande hil ondotik, Eguzkitzak apailatu zuen Ohoituz poema liburuaren argitalpena. Euskal Herrira itzulita, 80ko hamarkadaren erdialdean irakasle gisa hasi zen lanean, Deustuko Unibertsitatean lehenik eta EHUn geroago. EHUn jarraitzen zuen lanean, hizkuntzalaritzaren inguruko gaiak irakasten. Iazko irailean, Hizkuntzalaritza Orokorra eta Tipologia katedra eskuratu zuen. Euskaltzaindiak 1991n izendatu zuen euskaltzain urgazle, eta 2001eko martxoan euskaltzain oso, Luis Villasante zenaren ordez. Xalotasunaren laudorioa izan zen sarrerako hitzaldia. Dialektologia Batzordeko burua zen, eta Gramatika Batzordeko eta Exonomastika Azpibatzordeko kidea, besteak beste. Euskal Idazleen Elkarteko lehendakari izan zen, 1997tik 2002ra, aurreko bi urteetan zuzendaritzako batzordekide izan ostean. Eusko Jaurlaritzako Euskararen Aholku Batzordeko kide ere bazen, 1997az geroztik. Poema liburuez eta nobelez gain, artikulu asko idatzi zuen Andolin Eguzkitzak Euskal Herri osoko egunkari eta aldizkarietan: Anaitasuna-n, Pott Bandaren Praka-n, Argia-n, Jakin-en, Euskaldunon Egunkaria-n, Berrian, Hegats-en, Maiatz-en, Elhuyar-en... Poema liburua taxutzen ari zen Azken urteotan idatzitako hainbat poema argitaratu gabe utzi ditu Eguzkitzak. Juan Ramon Madariaga poeta adiskideari utziak zizkion horietako hamabost, haren iritzia jaso nahirik. Gorka Arrese Susa argitaletxeko editore literarioari ere eman zion Eguzkitzak azkenaldiko poemen berri, eta liburua taxututakoan hari igortzeko asmoa zuen. Samin handia eragin du Andolin Eguzkitzaren heriotzaren albisteak euskal kulturaren munduan. Elkarte eta erakunde askotatik heldu ziren atzo Berriako erredakziora samin hori adierazten zuten agiriak: Euskaltzaindia, Euskal Herriko Unibertsitatea, EHUko Hizkuntzalaritza eta Euskal Ikasketak Saila, Euskal Editoreen Elkartea, Euskal Herriak Euskal Unibertsitatea, Bizkaiko Foru Aldundia, Aralar alderdi politikoa, Demoak... Susa argitaletxeak e-mailu berezia ezarri du Internet sarean, Eguzkitzaren hainbat lan bilduz; horien artean, Ohera joateko ordua heldu zaio poema argitaragabea eta hiru liburu oso daude. Mikel Zarateren omenez bihar Lezaman egitekoak ziren ekitaldiak apirilaren 1era atzeratu dituzte, euskaltzain guztiak bihar Santurtzin izango baitira, Eguzkitzari azken agurra emateko.   Bibliografia Nobelak > 'Lehen orenean' (1979, Elkar) > 'Urkidian zehar' (1987, Pamiela) > 'Herioaren itzalpeetan' (1998, Txalaparta) Poema liburuak > 'Orhiko mendirantz urratsez urrats' (1986, Pamiela) > 'Mila urte igaro eta, ura bere bidean' (1993, Susa) > 'Erraietan barrena euria egiten digunean / Quan plou en les entranyes' (poesia antologia elebiduna; 2001, Brosquil) Bestelakoak > 'Topics in the Syntax of Basque and Romance' (1987, Indianako Unibertsitatea) > 'Geografidatutegia. Geografi-izen arrotzen ortografia eta ortoepia finkatzeko saioa' (Gorka Palaciorekin elkarlanean; 1991, Euskal Herriko Unibertsitatea) Itzulpenak > Konstantinos Kavafis: 'Poema antologia' (Olga Omatosekin elkarlanean; 1995, Pamiela) > Gunter Grass: 'Batzarra Telgten' (2002, Alberdania)  