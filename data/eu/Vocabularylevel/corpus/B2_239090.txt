Docutec Txipiroia Txipiroiari buruzko informazioa: izena (txibia, begihandi), nolakoa den, non harrapatzen den, gastronomia, saltsaren jatorria, literatura... eta, azkenik, errezeta bat. Txipiroiaz hitz egiten ari garenean txibia txikiaz ari gara berez; izan ere, horrez gain begihandi deituriko beste txibia handi bat ere bizi da gure itsasertzean. Txipiroia ozeanoan bizi den ornogaberik azkarrena da. Buru handia eta hamar garro ditu ahoaren inguruan. Bat-batean kolorez aldatzeko ahalmena du. Mehatxatuta sentitzen denean tinta beltza botatzen du, bere jarraitzaileei arrastoa galarazteko hodei antzeko bat eginez. Harrapaketa garrantzitsuenak udan egiten dira Kantauri itsasoan eta udazken eta neguan Iparraldeko itsasoan. Amuz harrapatzen ohi direnak izan ohi dira preziatuenak. Elikadurari dagokionez, oso jaki aberatsa da, baina ez da gomendagarria kolesterol maila handia edo hipertentsioa dutenentzat. Txipiroia prestatzeko modu asko dago: frijituta, plantxan, erregosia, tipula nahaskian, irineztuta, birrineztatuta, zopa edo arrozetan, baina, zalantzarik gabe, Euskal Herrian errezetarik ospetsuena txipiroiak bere saltsan dira. Saltsa honen jatorria italiarra da, ordea; haiek aspaldi egiten zuten txipiroiaren tintari tomatea eta tipula gehituz gurearen antzeko saltsa bat. Kontuan hartu tinta berez, prestatu aurretik, pozoitsua dela. Gure sukaldeetan esan izan denaren arabera, txipiroiak ezin dira bete txipiroiarena berarena ez den beste ezerekin. Zarautz eta Getarian badago txipiroiez eginiko berezitasun bat: txipiroiak pelaio erara. Literaturan nahiz kondairan sarri aipatu izan dira: Odisean Ulisesek olagarro erraldoi bat aurkitu zuen aurrez aurre, Jules Verneren 20.000 legoa itsas azpitik liburuan itsas pizti garrodun ikaragarri batek Nautilus itsas azpiko ontziari eraso egin zion, eta eskandinaviarren mitologian izena ere badu: Kraken. Edozein modutan, txipiroi erraldoiak egon badaude; azken urteotan dozena inguru ikusi dira, Kantauri itsasoan bi gutxienez. 20 m luze eta 1.000 kilo inguru dute; 1 cm hazten dira egunean. Beren garroak 16 m-koak izan daitezke. Eguzki izpiak iristen ez diren lekuan, itsas hondoan bizi dira, eta kaxaloteen aurka borroka latzak egiten dituzte. Ez dira jangarriak.   Amuko txipiroiak plantxan ozpin-olio berotan MARI KARMEN OTEGI / Izkiña jatetxea   Osagaiak -  12 txipiroi (800 g inguru) -  gatza -  oliba olioa -  ardo ozpina -  limoi zuku pixka bat -  baratxuria eta perrexila Prestaera Txipiroiak garbitu, ondu, oliotan busti eta plantxan jarri. Ez da komeni plantxa beroegi egotea, bestela txipiroiak erre egingo dira. Txipiroiak astiro prestatu behar dira, bi aldeetatik ongi eginez. Plantxan 10 min eduki gutxi gorabehera. Bestalde, ozpin-olioa prestatu baratxuria eta perrexila xehe-xehe eginda eta olioa, limoi zukua eta ardo ozpin pixka bat gehituz. Txipiroiei ozpin-olioa gainetik bota eta la 2 min eduki zertxobait berotu dadin. Ozpin-olioa berotzeko, zartagin batean ere jar daiteke. Horrela eginez gero, txipiroien gainera bota plantxatik kendu bezain pronto, eta une horretan bertan zerbitzatu.  