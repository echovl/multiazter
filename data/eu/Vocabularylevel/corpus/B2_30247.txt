Docutec Pikua: filosofoen fruta preziatua Mediterraneo aldean bereziki pikua oso fruta preziatua da. Pikuaren birtuteen berri ematen digu artikulu honek. Pikuak oso jaki estimatuak dira. Osasunerako eta elikadurarako oso preziatuak diren substantziak dituzte Ainara Arratibel Pikuak eta uztapikuak pikondoaren infrutestentziak dira. Uztapikuak agertzen dira aurrena, eta gero pikuak. Oso zapore gozoa dute. Hori dela eta, oso preziatuak dira. Batez ere Mediterraneo itsaso inguruko lurraldeetan. Hain zuzen, Egiptoko piramide batean garai batean pikuak biltzen zituztela baieztatzen duten marrazkiak aurkitu dituzte. Halaber, Grezian, pikondo bat landatzen zuten, hiri edo herri berri bat sortzen zen bakoitzean. Filosofo eta poeta askoren jaki gustukoena zen. Horregatik, filosofoen fruta deitzen diote toki askotan. Bestalde, Greziako kirolariak pikuak jatera aholkatzen zituzten Olinpiar Jokoetan parte hartu aurretik. Urte sasoi honetan daude pikuak Onenean (abuztu amaieratik hasi eta urrira arte). Mota askotakoak daude, baina ezagunenak hiru dira: zuriak, koloredunak eta beltzak. Kolorea motaren eta heldutasun mailaren araberakoa izango dute. Pisu eta luzera aldetik nahiko txikiak dira. Azala jan daiteke, baina normalean kendu egiten zaio. Irekitzean, pikuek mami zuri bat eta hainbat hazi dituzte. Hazi horiek jan egiten dira. Pikuen osagai nagusietako bat ura da. Horrekin batera, karbohidrato ugari dituzte. Hortaz, kaloria kopuru handia dute. Horregatik, gizentasun arazoren bat dutenak pikuak neurrian jatera aholkatzen dituzte. Haatik, oso onak dira energia pizgarri bat behar dutenentzat: haurrak, gazteak, haurdun dauden emakumeak, adinekoak eta goi mailako kirolanak, besteak beste. Goi mailako kirolariek entrenamendu garaian jan behar dituzte, eta ez proba garrantzitsuen bezperetan. Izan ere, digestioa egiteko arazoak izan ditzakete. Horrekin batera, pikuek bestelako elikadura substantzia batzuk dituzte. Aipagarriena zuntza da. Zuntzak sabeleko zukuen funtzionamendua errazten du. Horri esker, digestioa errazago egiten dugu, eta idorreria saihesten dugu. Bidenabar, pikuak jateak koloneko minbizia izateko arriskua gutxitzen du. Izan ere, dituen hainbat substantziari esker, koloneko minbizia eragiten duten zenbait osagai errazago kanporatzen dira. Gainera, kolesterola orekatzen du. Bestalde, pikuek magnesio, potasio eta kaltzio dezente dute. Kaltzioa ez da esnekiena bezain ona; beraz, ezin da bata bestearengatik ordezkatu. Potasioaren zeregin nagusietako bat, aldiz, tentso arteriala orekatzea da. Hipertentsioa dutenak pikuak jatera aholkatzen dituzte. Magnesioak hezurrak, hortzak eta giharrak behar bezala izaten laguntzen du. Ez ahaztu pikuek zahartzaroari begira oso garrantzitsua den substantzia bat dutela: Aprobitamina. Bitamina hori antioxidatzailea da, eta, urteak aurrera joan arren, zelulak polikiago zahartzea ahalbidetzen du. Horrek minbizia edo bihotzeko eta endekapenezko gaixotasunak izateko aukera gutxitzen du. Beste frutak ez bezala, zimurtuta eta zartatuta daudenean lan behar dira. Oso erraz galtzen dira; beraz, erosi bezain laster jateko gomendatzen dute. Gehienez hiru egun irauten dute hozkailuan. Usaina eta testura ere kontuan hartu behar dira. Zenbat eta usain gozoagoa eta testura finagoa hobeto.  