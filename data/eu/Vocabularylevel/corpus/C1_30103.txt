Docutec Giltzurrunak sortu dituzte enbrioietako zelula ametatik Genetikaren aurrerapenaren beste adibide bat. Etorkizunean transplateetan erabili ahal izango den teknika garatzen ari dira. Arratoientzat sortutako giltzurrun artifizialak odola iragazi eta gernua sortzeko gai izan dira, Estatu Batuetako ikertzaileen arabera; horregatik, geroan transplantearen ordezko ona izan daitezkeela uste dute Enbrioietako zelula amak baliatuta, giltzurrun osasuntsuak sortzeko aukera dagoela frogatu du arratoietan Marck Hammerman Washingtongo Unibertsitateko (Sanint Louis, Estatu Batuak) zientzialariak. Zelula ametatik sortutako giltzurrun horiek odola iragazi eta gernua sortzeko gai izan dira, Hammermannen arabera. Gaur egun, giltzurruneko arazo larriak dituztenek badute aringarri bat: dialisia. Likido biologiko batean, odolean esaterako, dauden ezpurutasunak mikroporozko mintz batetik iragazarazteko teknika da dialisia. Labur esanda: giltzurrunak gaizki dituztenek makina bat behar izaten dute, odola garbitzeko. Teknika gogorra da, berez. Izan ere, bi egunean behin egin behar izaten dute odol garbiketa hori gaixoek, bizitza osoan. Batez beste, hiru edo lau ordu behar izaten dira horretarako. Giltzurruna transplantatzeko aukera ere badago. Nolanahi ere, giza organoen eskasia dela eta, gutxi batzuek izaten dute aukera hori. Hamar gaixotik batek, adituen arabera. Zientzialariek, hala, bioteknologian jarri dituzte begiak. Bioteknologiaren erabilera terapeutikoa handia dela esaten entzun ditugu sarri; zelula amek eta bereziki enbrioietako zelula amek aukera asko eskaintzen dutela alde horretatik. Hammermanek lortutakoa horren adibide bat da.Giltzurrun bihurtzeko programatutako enbrioietako zelula amak baliatu zituen Hammermanek, giltzurrun berriak sortzeko. Hazteko baldintza egokietan gorde zituzten laborategian zelula ama horiek, hormonekin nahasita. Ehun hori arratoiei txertatu zieten gero. Poliki-poliki, arratoiaren gorputzean hazten joan zen ehun hori, giltzurrun itxura hartu arte. Orduan, ebakuntza baten bidez, gernu-maskuriari lotu zituzten giltzurrunak. Aste batzuetara, berriz, giltzurrun naturalak kendu zizkieten arratoiei. Giltzurrun artifizialak utzi zizkieten bakarrik. Ordurako, enbrioietako zelula ametatik hazitako ehunek giltzurrun normal baten itxura zuten, nahiz tamainan haien heren bat izan. Nolanahi ere, ikertzaileek baieztatu zuten odola iragazi eta gernua sortzeko gai izan zirela giltzurrun artifizialak. Hamar egunen buruan hil ziren Hammermanen arratoiak; baina, hala ere, lortutakoa handia izan dela diote mundu osoko zientzialariek. Arratoietan egindakoa txerriekin egin nahi dute orain.Txerrien enbrioietako zelula ametatik giltzurrun artifizialak sortu nahi dituzte, gero gizakiari transplantatu ahal izateko. Izan ere, txerrien eta gizakien giltzurrunen funtzionatzeko modua antzekoa da oso. Giltzurruneko minbizia tratatzeko beste aukera bat Giltzurruneko minbizi lekutua tratatzeko beste aukera baten berri eman du Estatu Batuetako American Journal Of Roentgenology zientzia aldizkariak, azken alean. Erradiofrekuentzia teknika baten bidez, organoa mantendu eta tumore gaiztoa ezereztea dagoela diote zientzialariek. 22 gaixorekin probatu dute teknika hori, eta emaitzak onak izan dira. Gaur egun, giltzurruneko minbizi lekutua dutenei organoa kentzen zaie (nefrektomia) azkenerako. Kirurgia, baina, ez da irtenbide egokiena. Izan ere, beste zenbait patologia dituzten gaixoei, esaterako, ezin diete ebakuntzarik egin.Tumorean elektrodo bat sartzean datza, berez, teknika hori. Ondoren, sistema jakin baten bidez, erradiofrekuentzia uhin bat sortzen da. Uhin hori tumorea erre eta ezerezteko gai izango da. Medikuek ordenagailu bidez jarrai dezakete prozesu guztia, eta hark eskaintzen dien irudien bidez egiazta dezakete elektrodoa behar den lekuan sartzen dutela.Ikertzaileek onartu dute, hala ere, tumorearen tamainaren araberako eraginkortasuna duela teknika honek, hein handi batean. Haien esanetan, hiru zentimetro baino txikiagoko tumoreak zituzten gaixoek nahikoa izan zuten erradiofrekuentzia-terapia saio bat minbizia ezerezteko. Erradiofrekuentzia uhinek ez zituzten hiru zentimetro baino handiagoko tumoreak ezereztu, ez behintzat oso-osorik. Kasu horietan, minbizia eragiten duten zelula batzuk gelditu ziren giltzurrunean, ahulduta, baina berriro suspertzeko moduan.