Docutec Euromilioia, Europako loteria Hiru estatu, zozketa bakar bat eta 15 milioi euroko saria; horiexek dira gaur gauean hasiko den Euromilioi jokoaren ezaugarri nagusiak. Estatu espainolak, Britainia Handiak eta Estatu frantsesak hartuko dute parte joko berri horretan. Europako hiru estatuk loteria sistema bera jarri dute abian Gaur gauean egingo dute lehendabiziko zozketa Parisen Gaur egingo dute Parisen Euromilioi izeneko joko berriaren lehendabiziko zozketa. Komuneko loteria sistema horretan, hiru estatuk parte hartuko dute; Estatu espainolak, Estatu frantsesak eta Britainia Handiak, hain zuzen ere. Lehen zozketa horretarako 15 milioi euroko funtsa ezarri dute. Lehen sariaren irabaztunak eramango du saririk mardulena, lehen mailako asmatzaile guztien artean jasotako diruaren %20 banatuko dute. Hori jasotzeko, baina, beharrezkoa izango da 50 zenbakiz osatutako taula batean bost zenbaki asmatzea eta bederatzi zenbakiz osatutako beste taulan bi zenbaki (izarrak) igartzea. Zenbaki horiek asmatzeko, jokalariak iragarpenak egiteko modua izango du, zenbat eta zenbaki gehiago jarri, orduan eta asmatzeko aukera handiagoa izango baitu. Hortaz, apustu arruntak edota anizkoitzak egin ahal izango dituzte. Apustu arruntei dagokienez, apustulariak multzo bakoitzean bost zenbaki soilik markatu ahal izango ditu; eta izardun taulan, berriz, soilik bi. Apustu anizkoitzetan, sei, zazpi, zortzi, bederatzi edota hamar zenbaki ere aukeratzeko modua izango du jokalariak. Izardunen taulan bi zenbaki aukeratuko ditu, soilik lehen multzoan. Apustuarengatik jokalariak bi euro ordaindu beharko ditu; jasotako guztiaren erdia baino ez dute, ordea, sarietara bideratutako. Sarien programak iragarri duenez, 12 sari izango dira, eta zenbakien eta izarren konbinaketak zehaztuko ditu. Zozketa bakoitzean banatuko duten dirutza zuzenean dago erlazionatuta ezarritako zikloekin, haiek lehengo saria irten eta berriz ere lehen mailako asmatzailea izan arte luzatuko dituzte. Ziklo bakoitzaren hasieran 15 milioi euroko saria ezarriko dute lehen lau zozketetan, bederen, eta dirutza hori handitzen joango dira astetik astera harik eta lehen mailako saria berriz ere banatu arte. Sistema bateratua izaki, zozketa bakarra izango da hiru estatuetan, eta aldi berean irabazle guztiei, edozein estatutakoak izanik ere, dirutza berbera emango diete eta saria eskuragarri izango dute zozketa egin eta hurrengo egunean. Hasiera batean, Estatu espainolak, Estatu frantsesak eta Britainia Handiak soilik hartuko dute parte joko berri horretan; gerora, ordea, estatu gehiago batuko dira, Estatu espainoleko Loteriaren eta Apustuen erakundeko zuzendari orokor Jose Miguel  