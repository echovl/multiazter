Docutec Epaia aldekoa ote? Consumer aldizkariko lege aholkularitza ataleko lau kasu daude. Labur samar kasua azaldu ondoren, epaitegiaren erabakia dator. Ikasleei kasuak azaldu, baina ez epaiak. Epaia noren aldekoa izango litzatekeen erabakiko dute, ondoren benetan zer gertatu Erosleek ez zituzten ordaindu enpresa eraikitzailearen hipoteka eratzeko gastuak 76 kontsumitzailek apartamentuak erosi zituzten eraikin batean. Salerosketa kontratuetan, finkarengan zuen hipotekaren eratze-gastuak erosleei kobratzeko ahalmena ematen zion klausula sartu zuen enpresa eraikitzaileak. Kontsumitzaileek elkar hartu eta demanda jarri zuten inmobiliariaren aurka eta klausula indarrik gabe uztea eta kontzeptu horregatik kobratutako kopurua itzultzea eskatu zuten. Auzia Epaitegi Goreneraino iritsi zen eta 2000ko ekainaren 1ean kontsumitzaileen aldeko epaia eman zen. Gorenaren aburuz ordainketa hori bidegabea da, Kontsumitzaile eta Erabiltzaileen Defentsarako Lege Orokorreko 10.1 c).11 artikuluak xedatzen duenaren indarrez. Lege horren arabera, produktu edo zerbitzuen eskaintza edo salmentari ezartzen zaizkion klausula, baldintza edo estipulazioek fede ona eta kontraprestazioen oreka justua bete beharko dute. Horrek ez du aukerarik ematen etxebizitzen lehen salmentan saltzaileari dagozkion titulazio-tramiteen ondoriozko gastuak erosleak bere gain hartu behar dituela ezartzen duen estipulazioa ezartzeko. Horregatik, estipulazio hori baliogabea dela ezarri zuen Epaitegiak eta salerosketa kontratuan ez da sartuko. Kateter akastunak lesio larriak eragin zituen Pertsona bat Galiziako Osasun Zerbitzura joan zen, ezkerreko eskuko hatz erakuslean lesioa zuelako. Ebakuntzaren aurretik kateter bat sartu zioten zainetik. Kateterra apurtu eta eskuineko bentrikuluraino joan eta birikako arterian kokatu zen. Horren ondorioz, ebakuntza kirurgiko larri bat egin behar izan zioten gaixoari, kateterra ateratzeko; 246 egun behar izan zituen lesioak sendatzeko eta arrasto gisa, orbain bat geratu zitzaion toraxean. Horren ondorioz demanda jarri zuen fabrikatzailearen (Abbot laborategiak), Gizarte Segurantzako Diruzaintza Nagusiaren, INSALUDen eta Galiziako Osasun Zerbitzuaren aurka. Lehen instantzian, gaixoari hamar milioi pezeta ordaintzera zigortu zen laborategia eta gainerakoak absolbitu egin zituen. Apelazioan sei milioira jaitsi zen kalte-ordaina. Hala ere, laborategiek Gorenera jo zuten eta galdu egin zuten. Gorenak 2000ko azaroaren 15eko epaian dio gertakariak izan zirenean indarrean zela Kontsumitzaile eta Erabiltzaileen Defentsarako Lege Orokorra eta horrek behartu egiten dituela laborategiak arduraz jokatu zutela frogatzera. Hala ere, Gorenaren ustez laborategiak ez zuen frogatu kateter-ak akatsik ez zuela eta egiaztaturik geratu zen behar bezala erabili arren hautsi egin zela. Horren ondorioz, gaixoari eragindako kaltea ordaindu beharra dauka laborategiak. Gizon bat hil egin zen futboleko ate batekin jolasean ari zela 1993an gizonezko bat semea jasotzera joan zen Nafarroako Huarte Arakileko Udalaren jabetzako pilotalekura eta, zain zegoen bitartean, bazter batean zegoen areto-futboleko atearen goiko langari heldu zion esku biekin. Atea apurtu, lurrera erori eta aurrean eraman zuen gizona eta horren ondorioz hil egin zen. Epaitegi Gorenaren 2000ko urriaren 6ko epaiaren arabera, hildakoak ez zuen zuzen jokatu, areto-futboleko ate bat ez baita gimnasiako ariketak egiteko leku egokia eta horrenbestez, biktimaren errua izan zela esan zuen. Baina Udalari ere egotzi zion errurik, istripua eragin zuen atea seguruago bihurtzeko behar diren elementurik ez zuelako. Zehazkiago esanda, ez zuen behar zen neurririk hartu jendeak ate hura erabil zezan, aski gauza jakina izan arren herritarrek ate hura itzulipurdiak eta antzekoak egiteko erabiltzen zutela. Gorenak azpimarratu zuen Udalaren jokaera zuhurgabea frogatuta dagoela, izan ere istripuaren ondoren segurtasun neurriak hartu ziren eta ate modeloak aldatu eta zoruari lotuta jarri baitzituzten. Aurreko guztia dela eta, Udala eta biktima bera egin zituen Gorenak errudun eta gutxitu egin zuen hildakoaren ondorengoei Udalak eman beharreko kalte-ordaina. Kalte-ordaina diagnostiko okerragatik Emakume bat otorrinoarengana joan zen belarriko gaitz batengatik. Medikuak hainbat tratamendu jarri zizkion baina emaitza positiborik gabe, erdiko otitis kroniko aldebikoa diagnostikatu ondoren. Gero, lau ebakuntza egin zizkioten baina egoerak okerrera egin zuen eta aurpegiko paralisia izan zuen. Egoera horren aurrean, belarriko tuberkulosiaren proba egin zion medikuak, baina emaitza negatiboa izan zen. Emakumea beste espezialista batengana joan zen eta hainbat proba egin ondoren, erdiko otitis tuberkulosoa diagnostikatu zioten eta beste tratamendu batekin, hobera egin zuen. Epaitegi Gorenak 2000ko azaroaren 3ko epaian dio egiaztaturik geratu zela lehen otorrinoak gaixoa tratatu zuen artean ez zuela sendatzen jakin, mediku espezialista izan arren. Zientziak eskaintzen zizkion bitartekoak ez zituen egoki erabili eta zuhurgabe jokatu zuen, tuberkulosi otikoaren proba berandu egin baitzuen eta emaitza negatiboari eutsi zion, analisiaren zuzentasuna egiaztatzeko beste analisi bat egin gabe. Horrela, arriskuan jarri zuen emakumearen osasuna. Medikuaren betebeharra bitarteko egokiak erabiltzeari buruzkoa den arren eta ez emaitzei buruzkoa, medikuaren arduragabekeria frogaturik geratu zen kasu honetan eta emakumeari hamabost milioiko kalte-ordaina ematera zigortu zuten medikua.