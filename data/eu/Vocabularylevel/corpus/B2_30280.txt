Docutec Alzheimerra Alzheimerraren Nazioarteko Egunean, Afagik dio alzheimerra ezintasuntzat hartu behar dela eta ez adinaren ondoriotzat. Gizarteak oroitu beharrekoak   Alzheimerraren Nazioarteko Egunean, Afagik dio alzheimerra ezintasuntzat hartu behar dela eta ez adinaren ondoriotzat «Alzheimerra ezintasun bat da». Horixe da gaur, Alzheimerren gaitzaren Nazioarteko Egunean, gaitz horren aurka borrokan diharduten elkarteek zabaldu nahi duten mezua. Zergatik da, ordea, ezintasun bat? Alzheimerra bilakaera luzeko gaixotasun neurodegeneratibo kroniko eta progresiboa da, pertsonaren gaitasun fisiko eta psikikoak narriatzen dituena, heriotzara eraman arte. Hiztegiak hauxe dio ezinduaz: bere gorputzaz edo ahalmenez baliatzerik ez duena da. Gaur egun oraindik alzheimerrak ez du tratamendu eraginkorrik; eta gehienetan medikuak diagnostikatzen duenerako larria da. Sarritan etxekoek adinaren kontutzat hartzen dituzte alzheimerraren lehen sintomak eta ez diote medikuari kontsultatzen. Beste batzuetan, medikuak berak ez die garrantzirik ematen nahaste horiei. Horregatik, gaixotasun honek duen arazo nagusietako bat diagnostikoa da; izan ere, sintomak ez dira oso nabarmenak izaten hasieran. Afagi Gipuzkoako Alzheimer Gaixoen Familiartekoen Elkarteko presidente Koldo Aulestiaren arabera, ezinbestekoa da jendeak gaitzaren lehen sintomak zeintzuk diren jakitea, horrek diagnosia garaiz egitea ekarriko bailuke: «Diagnosi azkar batek gaixotasuna hasiera-hasieratik tratatzea ekarriko luke, gaixoak bizi-kalitate hobea izatea erraztuko luke eta familiari gaixotasunera ohitzeko aukera eman». Izan ere, diagnostikoa jakiten denean, familian «goitik behera» aldatzen da dena, eta egoera zaila sortzen da. «Bizitza osoan ezagutu duzun senidea aldatuz doa pixkanaka, eta aldaketa horrek eragin zuzena du familiaren bizimoduan». Horregatik, familiak egin behar duen lehen gauza arazoa ulertu eta onartzea dela dio, «funtsezkoa baita gaixoari arreta ona eskaintzeko». Aulestiaren esanetan, familiak ondo ezagutu behar du gaixotasuna, haren eboluzioa eta zein fasetan dagoen gaixoa. Senideen testigantza Migel eta Begoña senar-emazteak dira. Duela 15 urte harrapatu zuen Alzheimerren gaitzak Begoña, baita Migel bera ere. Begoña eguneko zentroan utzi eta tartetxo bat hartu du Migelek Berriarekin hitz egiteko. 48 urte zituela harrapatu zuen alzheimerrak Begoña. Oso goiz. Goizegi. 65 urte ditu orain emazteak. Horregatik, Migelek ondo daki zer den gaitzarekin bizi behar izatea. 15 urte pasatu ditu zaintza etengabean. «Gaixotasuna oso luze doa, eta hori oso gogorra da». Hasierako urteak ekarri ditu gogora eta gaixotasuna nola atzeman zuen azaldu du: «Begoña beti sukaldari ona izan da. Bazkaria prestatzeko orduan akatsak egiten zituen; bexamela, esaterako, oso arin egiten zuen, esnea zirudiela. Mahaian ere egunero zerbait falta zen. Horregatik, zerbait arraroa gertatzen ari zela sumatu genuen». Migelek anaiarengana jo zuen, emazteak sarritan izaten zituen hutsegiteen berri emateko. Izan ere, anaiak ere bizi izan zuen antzeko egoerarik etxean: amaginarrebak alzheimerra zuen. Anaiak berehala medikuarengana joatera aholkatu zuen; eta, hala, alzheimer gaitzan espezializatutako Coruñako erietxe batera joan ziren, Galiziara. Tristuraz gogoratzen ditu medikuarekin igarotako lehen orduak: «Begoña ikusi orduko antzeman zion zer zuen. Gaixotasun txarra zuela, eta oso gaizki pasatuko genuela esan zigun». Hasieran ez zuen uste emaztea orain dagoen egoerara iritsiko zenik: ez du ondo ahoskatzen eta menpekotasun osoa du. Beste gaixoei gertatzen zaienaz bestera, Begoñak etxekoak ezagutzen ditu. «Behin Bretxan erosketak egiten ari ginela galdetu nion ea gizon hori ezagutzen ote zuen, eta ea tuntuna zela uste al nuen erantzun zidan». Gogorrena urte hauetan guztietan egunero emazteak apurka-apurka okerrera nola egiten duen ikustea dela nabarmendu du. Gaixotasunak izan duen bilakaeraren adibideak kontatu ditu: «Oroimenean eta orientazioan nahaste larriak, komunikatzeko arazoak, gero eta mendekotasun handiagoa... Adibidez, garbigailutik arropak ateratzean hozkailuan sartzen zituen». Gaitzaren bederatzigarren urtean, esaterako, Begoña ez zen bazkaria prestatzeko gai, bakarrik janzteko eta garbitzeko arazoak zituen, eta kalean beti norbait behar zuen aldamenean. Begoñak Migelen erabateko beharra zuen. Gaixotasunaren fase horretan lana eta emaztearen zaintza uztartzeko arazo asko izan zituen: «Tailer batean egiten nuen lan. Lanetik ateratzeko erraztasunak ematen zizkidaten; hala eta guztiz ere, oso zaila zen. Orain erretiroa hartuta nagoela, errazago moldatzen naiz». Bizitza goitik behera aldatzen hasi zitzaion: etxeko lanen ardura osoa bere gain gelditu zen, lagunekin planak ezin egin... Seme-alabak kanpoan dituenez, eguneroko zaintza bere gain gelditu zen. Orduan erabaki zuen Begoña eguneko zentro batera eramatea. Erabakia hartzea, hala ere, kosta egin zitzaiola aitortu du. Baina, orain, ez da damu. Eta aholku hori eman nahi izan die etxean alzheimerrak joa duten senideren bat dutenei: segituan elkarteren batekin harremanetan jartzea eta eguneko zentrora eramatea. Hainbeste urtetan gaixoarekin bizitzeko errezeta ere eman du: gaixoarekiko tratu goxoa izatea eta errietarik ez egitea. Auzokoak, etxe aldameneko dendari eta tabernariak eta lagunak hasieratik jakinaren gainean jartzea ere aholkatu du: «Guztiek izan behar dute gaitzaren berri». Lehen sintomak Arazoren bat dagoela adierazten duten susmoak oroimenaren nahaste progresiboek sortzen dituzte gehienetan. Familiartekoren batek edo hurbileko norbaitek sumatu ohi ditu. Lehenengo nahasteak oso leunak izaten dira, eta familiakoek, gehienetan, adinari leporatzen diote errua. Hona hemen gaixotasunaren adierazle izan daitezkeen hamar alarma seinaleak: 1- Oroimena galtzea: hitzorduak, izenak, telefono zenbakiak... 2- Etxeko lanak egiteko zailtasunak: otorduak prestatzeko arazoak... 3- Mintzaira arazoak: hitzak ahaztea eta ordezkatzea... 4- Denboraren eta espazioaren neurria galtzea: datak ahaztea, kalean galtzea... 5- Zentzumen urritasuna: modu desegokian janztea, ohikoak ez diren jarrerak izatea... 6- Arazoak pentsamendu abstraktuan: diruaren esanahia ahaztea, esaera zaharrak ezin ulertua... 7- Gauzak galdu edo behar ez den tokian uztea: lisaburdina hozkailuan, erlojua azukre ontzian... 8- Umore eta jarrera aldaketak: aldartean aldaketa ugari izaten ditu, eta ustekabekoak, gainera. 9- Aldaketak izaeran: beldurra, oldarkortasuna... 10- Ekimena galtzea: oso jarrera pasiboa izatea...         