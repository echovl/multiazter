Docutec Behar-beharrezkoa da azterketa medikoa egitea Oraindik ere behar baino gutxiago dira kirola egiten hasi aurretik medikuarengana jotzen dutenak. Iñaki Arratibel, kirol medikuntzako espezialista: «Behar-beharrezkoa da kirola egiten hasi aurretik azterketa medikoa egitea» Kirolari profesionalen aingeru zaindariak direlako ezagunak zaizkigu batik bat kirol medikuak. Hala ere, goi mailako kirolariak gutxi dira eta kaleko jende arruntarekin egiten dute lan kirol espezialistek nagusiki. Hori bai, oraindik ere behar baino gutxiago dira kirola egiten hasi aurretik medikuarengana jotzen dutenak. Horrek duen arriskuaz mintzatu gara Tolosa Kirol Medikuntza zentroko Iñaki Arratibelekin. Kirolari profesionalekin lan egiteaz gain jende arrunta ere hartzen duzue? Noski. Goi mailako kirolariak oso gutxi dira eta kaleko jendearekin egiten dugu lan batez ere. Gertatzen dena da lan hori ez duela jendeak ezagutzen, ez baita komunikabideetan irtetzen. Iceberg batekin alderatzen dut nik gure lana: jendeak ezagutzen duena zati txiki bat besterik ez da. Eta jende asko joaten al zaizue aholku eske? Guk nahi baino askoz ere gutxiago. Egia esan, oso gutxi dira oraindik ere kirola egiten hasi aurretik medikuarengana joaten direnak. Jendeak ulertzen du kirola egitea berez ona izan behar duela eta ez du pentsatzen ariketa fisikoak izan ditzakeen arriskuetan. Eta izan baditu... Noski! Asko eta asko dira halako egun batean ispiluaren aurrean jarri eta kirola egin behar dutela erabakitzen dutenak. Orduan, inori ezer galdetu gabe, inolako kontrolik gabe, inolako entrenamendu plangintzarik gabe... matxakatzen hasten dira eta oso arriskutsua izan daiteke hori. Era guztietako lesioak ager daitezke: hezurretan, giharretan, bihotzean... Gainera, arrisku hori berdin-berdina da pertsona heldu nahiz gazteentzat. Akats hori ere askok egiten dute: gazte direlako edozein esfortzu mota egin dezaketela pentsatu. Kirol medikuak esan beharko luke, kasu guztietan, bakoitzak zein ariketa egin dezakeen. Eta kirol mediku berak zehaztu beharko luke, halaber, ariketa hori nola egin behar den. Hala ere, kirola egitera animatzen gaituzte etengabe... Bai, eta kirola egitea berez ona da, ondo egiten bada. Informazio falta da arriskua. Eta egungo gizartean nagusi den berehalakotasunaren kultura. Gaur egun emaitzak lehenbailehen lortu nahi ditugu. Kirolarekin ere berdin gertatzen da. Kirola egiten hasi eta urtetan egin ez duguna bi egunetan lortu nahi dugu. Ez dugu itxaroteko gogorik. Orduan egiten ditugu akatsik handienak. Zer nolako akatsak egiten ditugu kirola egiten hasten garenean? Astean hirutan ordu erdiz entrenatu ordez, egun bakar batean sekulako matxakea egiten dugu, emaitza berbera izango dela pentsatuz. Eta ez da horrela. Izerditzea kiloak galtzearen berdina dela pentsatzen dugu. Eta ez da horrela.Ez dugu behar adina ur edaten, urik ez edateak gorputza gogortzen duela pentsatuta. Eta urak ez du loditzen. Behar adina ur edaten ez badugu deshidratazio arazo larriak izan ditzakegu. Are gehiago izerditzeko hamaika xira jartzen baditugu... Horra hor beste akats handi bat. Zein gomendio emango zenioke kirola egiten hasi nahi duen pertsona sedentario bati? Poliki-poliki hasi dadila. Hasi dadila ibiltzen, esate baterako. Ibiltzea gauza erreza da eta uste baino askoz ere onuragarriagoa. Guztiok gara ibiltzeko gai, horretan ez da arazorik. Korritzea, aldiz, arriskutsuagoa da. Luzatze ariketak ere egokiak dira guztiontzat. Era berean, guztion esku dago ur botila bat gora eta behera ibiltzea, giharrak pixka bat indartzeko. Gauza xinple baina eraginkorrak dira hauek. Eta gero, aurrerago jo nahi izan ezkero, joan daitezela kirol espezialista batengana. Berak esango die lesio arriskurik baduten, eta arriskurik ez izan ezkero, zein kirol mota eta Gola egin dezaketen.