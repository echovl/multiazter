Docutec Adituak beti arrazoi Adituak beti arrazoi du; ez da behin ere deskuidatzen. Mila aldiz demostratu digu hori bizitzan zehar: egiten duena legearekin bat ez badator, adituak ez du zerikusirik, legearena da errua; adituak esan badu norbait ez dela sendatuko, baina... RUFINO IRAOLA/ Kosme, derrepente, gaizki sentitu zen. Segundo batzuk barru, txorabiaturik, zerraldo zen lurrean. Horrelakoetan egin ohi diren guztiak egin arren, ez zuen bizi-seinalerik eta medikuak hiltzat utzi zuen. Kristauen artean ohitura den eran, hileta-elizkizuna egin zioten, eta hilerriko deposituan utzirik etxeratu zen familia, lan handiarekin baitzebiltzan enterradoreak. Txanda heldu zitzaionean heldu zioten, baina kolpeka eta danbaka hasi zen Kosme, hilerriko hiru gizonak harri eta zur utziz. Tapa ireki zioten, eta: — Zer ari zarete! —esan zien. — Baina, baina... zu hilda zaude, ez daukazu jaikitzerik —erantzun zion hiru gizonetako batek—, medikuak eta apaizak sinatu dute zure heriotza-agiria, eta adituak ez dira inoiz deskuidatzen. Beraz, berriro tapa iltzez josi eta han lurperatu zuten Kosme. Gehiago ez da jakin haren berririk. Adituak beti arrazoi du; ez da behin ere deskuidatzen. Mila aldiz demostratu digu hori bizitzan zehar: egiten duena legearekin bat ez badator, adituak ez du zerikusirik, legearena da errua; adituak esan badu norbait ez dela sendatuko, baina, hala eta guztiz ere, sendatzen hasten bada, gaixoarena da errua; zubiak eta tunelak erortzen badira, adituak ez du sekula asumituko hanka-sartzea; ez dago naturaren kapritxoen aurrean burua makurtzeko; nola, bada!; ez al dakizu, ala, ezin perfektuagoa zela proiektua, eta berriro egin beharko balu ere lehengo toki beretik, eta modu berean, egingo lituzkeela tunelak eta zubiak? Jende asko urrikaltzen dut; batik bat, adituaren eskuetan erortzen dena.