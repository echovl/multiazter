Docutec Emakumea eta seme-alabekin? Jai daukazu Langileak hautatzeko prozesuetan emakume gaztea, ezkondua eta seme-alabak dituena, horixe dela gutxien baloratzen den profila. Joan zen azaroaren 14an euskal enpresetako 70 zuzendari baino gehiago bildu ziren Bilbon, Familiako bizitza eta bizitza profesionala nola elkartu? izeneko jardunaldian, eta beste hainbat ondorioren artean, nagusiena ondorengoa izan zen, Adecco Fundazioak egindako ikerketaren arabera: langileak hautatzeko prozesuetan emakume gaztea, ezkondua eta seme-alabak dituena, horixe dela gutxien baloratzen den profila. Ikerketaren arabera, hautapeneko prozesuan eraginik handiena duten hautagaien ezaugarriak sexua, adina, egoera familiarra eta, batez ere, esperientzia eta komunikatzeko gaitasuna dira. Dena den, hautapeneko prozesu batean bi pertsona daudenean, eta aldagai horiek antzeko samarrak direnean, sexua, adina eta egoera familiarra "faktore erabakigarriak" bilakatzen dira. Hautagai guztiak gazteak baldin badira, gizonezkoak nahiago izaten dira emakumeak baino, eta hautagai guztiak adinekotzat jotzen badira, berriz, sexuak ez dauka garrantzirik. Egoera familiarrari dagokionez, ezkondua egotea eta seme-alabak edukitzea faktore positiboa da gizonezkoentzat; emakumea baldin bada, ordea, gaztea denean nahiago ezkongabea izatea, eta adinean aurrera badoa, berriz, hobe ezkondua izatea eta seme-alabak edukitzea. Noiz arte sexuen arteko bereizketa edo diskriminazio hori?