Docutec Zainketa aringarriak eta atentzioaren kalitatea bizitzaren azken partean Gaixoek eta familiek bizitzaren azken etapetan sufrimendua baztertzea eskatzen dutenez, eta osasun-arloko profesionalek ere laguntzeko interesa agertzen dutenez, gaur egun gai honekiko dagoen kezka sanitarioa eta soziala handia da. Bestalde, azken hamarkadetan osasun-esparruan izandako aurrerapenak gaixoari bizitza luzatzen lagundu dio, eta horrek bizi-kalitate hobea lortzera eraman du. Horrek guztiak osatzen du zainketa aringarrien edo paliatiboen jatorria eta gaixoaren azken etapetako zainketa. Zainketa hauetan gaixoa izaten da bere minaren protagonista; izan ere, gaixoaren bizi-kalitatea axola zaigu eta, baita ere, jakin nahi dugu bizi beharko duen prozesuan hobeto sentitzeko zer nahi duen. Cecil Saundersek printzipio batzuk ezarri zituen 60ko hamarkadan, gaixoa giza ikuspegitik zaintzeko. Gaixoak bere nahiak bete zitzan soluzioak bilatzea zuzendu zuen bere lana Saundersek, gaixoa zaintzeko modua eta medikuen portaera erabat aldatuz. Mugimendu paliatibo modernoa St. Christopher's Hospicen irekierarekin etorri zen, Londresen 1960an. Baina zabaldu 1990etik aurrera egin zen, Osasunerako Mundu Erakundeak (OMEk) zainketa aringarrien definizioa Zainketa Paliatiboen Europar Elkartetik hartu zuenean: "Gaixoen zainketa osoa, non bere gaixotasuna ezin den sendatu, are gehiago gaixotasuna garatua badago eta aurrera badoa". Etapa honetan helburu garrantzitsuenak dira minik eta sufrimendurik eza; min, arazo fisiko, psikologiko eta espiritualen tratamendua eta gaixoaren eta familien kolaborazioa agertutakoa onartzeko. Halaber, ekiditea desesperatzeko moduko neurriak hartzea, hauek min gehiago egin baitezakete ("tematze terapeutikoa" esaten zaiona). Zainketa aringarriak 2002an definitu ziren OMEren eskutik: "Gaixoen eta familien bizi-kalitatea hobetzeko eta gaixotasun larriekin sortutako arazoei aurre egiteko metodoa; hau dena lortzeko, sufrimendua gutxitzea eta prebentzioa behar da. Bestalde, identifikazio azkarra, balorazio egokia eta min, arazo fisiko, psikologiko eta espiritualen tratamendua dira garrantzitsuak gaixo eta familia horien bizi-kalitatea hobetzeko". Zainketa aringarrien printzipioak, giza ikuspegitik, heriotza lasai bat izatea bultzatzen dute, konfiantza, komunikazioa eta intimitatea badaude. Zainketa horietan familiak paper garrantzitsua jokatzen du gaixoaren ondoan. Planteamendu honek betebehar handiagoak eskatzen ditu osasun-arloan, profesionalek inplikazio pertsonal eta prestakuntza tekniko handiagoa behar baitute. Oinarrizko prestakuntzaz gain, profesional hauek beste arlo batzuetan ere trebatuak egon beharko lukete psikologia, soziologia, antropologia eta abarreko arloetan.   Zainketa paliatiboak zainketa global eta aktiboak dira erantzun gabeko gaixotasunen aurrean, baina erosotasuneko zainketak ere badira, gaixoari ahal den erraztasun handienak eskaintzen baitizkio, sufrimendua gutxiagotuz. Zainketa horietan eskaintzen diren terapiak prebentiboak, sendagarriak edo errehabilitaziokoak izan daitezke; batzuetan terapia interbentzionistak erabili behar izaten dira, sintoma gogorrak tratatzearren. Bizi-kalitatea hobetzeko ahalegin horretan, zainketa mota hauek ez dute heriotza baztertzen, hori existentziaren fruitu delako. Bizitzaren azken etapa hori ere baliagarritzat jotzen da: ez soilik mina kentzeko eta min mehatxu horiek baztertzeko, baita gaixoen errealizazio pertsonalean lagundu ahal izateko ere beste behar batzuk gogobetetzen. Zainketa aringarrien helburuak Zainketa aringarriek atentzio osoa eman nahi diote gaixoari eta familiari lantalde interdisziplinario baten eskutik, zainketaren jarrera positibo batekin, "ezer ez dagoela egiteko" dioen ustea baztertuz, eta horrela, komunikazioari eta emozioei garrantzi handia emanez, gaixotasunera egokitzeko etapetan. Zainketa paliatiboen beharra duten egoeretan, garrantzitsua da sinistaraztea, heriotzatik oso gertu egon arren, pertsona guztiak baliagarriak direla. Tratamenduak pertsona bakoitzaren beharretara egokitu behar dira, ikuspuntu interdisziplinario batetik. Zainketa aringarrien helburuak dira: Helburu terapeutikoa bizi-kalitatea da. Sendaketa terapeutikoek beren posibilitateak bukatzen dituztenean, esfortzuak gaixoaren eta familiaren erosotasunera begira jartzea. Atentzioa banakakoa izatea, jarraitua eta barrukoa, aspektu fisiko, psikologiko eta espiritualak kontuan edukiz. Gaixoa eta familia tratatzea, familiei helburuak eta heziketa emanez. Gaixoen autonomia eta duintasuna bultzatzea, gaixoari helburuetan eta tratamenduetan parte hartzeko aukera emanez. Terapeutikak aktiboa izatea, ezer ez dagoela egiteko ustea baztertuz. Gaixoak bere etxean ahal den gehiena egotea. Gaixotasunaren sintomen kontrola, batez ere minarena, ahal bada tratamendu sendatzaile, prebentibo eta lagungarriekin bideratzea. Gaixoaren balioak, lehentasunak eta aukerak errespetatzea. Gaixoaren beharrak kontuan hartzea eta bere bazterketa ekiditea, segurtasuna eta laguntza emanez eta gaixotasunak dakartzan arazoen berri emanez. Zaintzaileei laguntzea eta beraien beldurrak onartzea, laguntza-zerbitzu batzuen bidez. Etxeko zainketa bultzatzea. Ahal dena egitea gaixoak heriotza duina izateko. Familiari laguntza ematea gaixoa hil eta gero. Laguntza eta euskarri etiko eta legala eskaintzea. Azpiegitura instituzionalak garatzea; horrek zainketa paliatiboen praktikak eta ereduak garatzen laguntzen baitu. Ana Orbegozo CARE-IZA zentroko zuzendaria eta MATIA Fundazioko Erizaintzako zuzendaria