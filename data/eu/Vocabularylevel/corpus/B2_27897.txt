Docutec Teknologia antropozentrikoa Robot eta inteligentzia artifizialaren inguruko mundu mailako aditu handienetako baten hitzaldiaren laburpena. Bertan gai horri buruzko iruzkinak egiten ditu. ARANTXA IRAOLA / Donostia Ikerkuntza. Etorkizunean robotei esker egun imajinatu ere ezin diren aurkikuntzak egingo direla iragarri zuen. Rodney Brooks: «Teknologiak guretzat egina izan behar du, antropozentrikoa» Massachussetseko Institutu Teknologikoko zientzialari ezaguna adimen artifizialaz mintzatu zen atzo Donostian. Ameriketako Estatu Batuetan dago adimen artifiziala ikertzen diharduen ikerketa zentro ezagunenetarikoa, Massachussetseko Institutu Teknologikoan (MIT). Bertan 230 ikertzailek dihardute, adimen mota horren oinarri teorikoak ezartzen eta horietan oinarrituz gero eta robot aurrratuagoak egiten. Zientzialari horien guztien buru Rodney Brooks ikertzaile australiarra da, aski miretsia. Atzo Donostiako Teknologi Elkartegian hitzaldia eman zuen (Teknologiak gure bizitza eta negozioak nola aldatuko dituen), Miramon Enpresa Digitala ekimenaren baitan. Aurretik, goizean, prentsaurrekoa eskaini zuen kazetarientzat. «Datozen 10-15 urteetan aldaketa handiak izango dira», azaldu zuen. «Ordenagailuen eta gizakien arteko interakzioa gero eta naturalagoa izango da». Sakelako telefonoak, ordenagailuak eta Internet sare bakar batean lotzeko ja urrats ugari egin direla esan zuen, eta oraindik bide oparoa dagoela egiteko. «Eta etorkizun hurbilean negozio aukerak handiak emango ditu horrek». Ildo horretatik, enpresen eta ikerketa zentroen arteko harremanak sustatu behar direla adierazi zuen. Robot «erabilgarri» eta «naturalak» Etorkizunean erabiliko diren robotak «gero eta erabilgarriagoak eta naturalagoak» izango direla iragarri zuen. Esaterako, kirurgialariek erruz erabiliko dituztela azaldu zuen. Eta egun imajinatu ezin diren lorpenak ere iragarri zituen. «Gailu robotikoak ezarriko dituzte gure gorputzetan», azaldu zuen. «Eta horrelakoei esker, esaterako, itsuek ikusi egin ahal izango dute». Asko harritu zituzten Brooksen hitzek. Nolanahi ere, era horretako zenbait ikerketa ja martxan daudela azaldu zuen, zientzia fikziotik haratagokoak direla. Adibideak jarri zituen. Harrigarriak. Erretinan ezarritako siliziozko txip bat aitatu zuen, eta itsuen burmuinetan irudiak zuzenean ikusgai bihurtzen dituen sistema. Irri ere egin zuen aurkikuntza horiek ekar dezaketen geroaren inguruan. «Ezin da jakin: gu, agian, bizkorrago bihurtuko gara robot robotak gizaki baino». Nolanahi ere, adimen artifiziala garatzeko orduan beste ezeren gainetik gizakion onura bilatu behar dela esan zuen. «Teknologiak guretzat egina izan behar du, antropozentrikoa». Garatzen diren aurkikuntzen xedeak «bizitza erraztea» izan behar du, bere ustetan. Horregatik gailuek erabilerrazak izan behar dutela azaldu zuen. Orotariko adibideak jarri zituen. Esate baterako, etxeko garbiketa lanak egiteko robotak ugaritu egingo direla esan zuen, eta nekazaritzako jardueretan ere gero eta maizago erabiliko direla. «Zenbait kasutan, gu leku batean egonda ere, roboten bidez, beste batean eragitea lortuko dugu», adierazi zuen zientzialariak. Era berean, etorkizun hurbilean, hizkuntzen itzulpen bat-batekoa egingo duten gailuak zein papera ordezkatuko duten asmakizunak izugarri garatuko direla iragarri zuen. Adimen artifizialaren zalantza etikoak Adimen artifizialaren bilakaeraren baitan sor daitezkeen kezkak eta zalantzak ez zituen uxatu atzo Brooksek bere jardunean. Geroan akaso adimen artifizialak giza adimena gaindituko duela onartu zuen, eta horrek eragiten dituela beren jardunean zenbait zalantza etiko eta moral. «Esaterako, bada adibide bat nahikoa argia: erabaki al dezakete beren kabuz arma robotek zer egin?». Gordin plazaratu zuen zalantza, argi. «Baina horri aurre egiteko giltza erantzukizuna da», azaldu zuen. «Bioteknologian egiten den bezala, foroak zabaldu behar dira esparru honetan ere arau eta irizpide batzuk zehazteko». Nolanahi ere, aditzera eman zuenez, oraindik ez dago beren kabuz, gizakiaren esku hartzerik gabe, erabakiak hartzeko gai den gailurik. «Gaur egun autonomoak ezin dira izan». Etorkizunera begira, ordea, gogoeta egin behar dela azaldu zuen. Adimenez jokatzeko.