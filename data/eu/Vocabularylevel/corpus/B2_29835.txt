Docutec Arrain gordina arriskutsua izan daiteke Ondo frijitu edo egosi gabeko jakiak jatea arriskutsua izan daiteke osasunerako. Arrainak, esaterako, anisakiosisa bezalako gaitzak eragin ditzake. Kontuz zartaginean dagoenarekin! Gure sukaldeetan, askotan zaporearen mesedetan edo utzikeriarengatik, ia gordinik edo gutxi eginda jaten ditugu elikagaiak. Horren haritik, azken urteetan gure kultura gastronomikoa aldatu egin dela diotenak ere badira. Aditu horien esanetan , elikagaiak gero eta gordinago jateko ohitura zabaldu omen da gure artean. Kontuak kontu, gure gizartean betidanik izan ditugu elikagaiak ongi prestatzeko joera —txuletak salbu—, eta agian horregatik nahiko berandu konturatu gara elikagai gordinek edo ongi prestatu gabeak jatea oso kaltegarria izan daiteke osasunerako. Horrekin lotuta, arrainak eragin ditzakeen gaixotasunaz ariko gara, anisakiosisari buruz, alegia. Ondorio kaltegarriak saihesteko bide nagusiak elikagaiak ongi prestatzea edo prestatu aurretik izoztea dira. Hala, elikagaia kutsatuta badago, barnean daramatzan parasitoak hil egingo dira eta elikagai hori jatea ez da arriskutsua izango osasunerako. Anisakiosisa Anisakis izeneko larba batek eragiten duen gaixotasuna da. Larba hori itsasoko ugaztunen urdailean egon ohi da. Larbaren arrautzak, hain justu, gorozkien bidez itsasoratzen dira, eta arrautza horiek krustazeo txikiek jaten dituzte. Krustazeo horiek, ondoren, arrain eta zefalopodoek jango dituzte. Arriskua, beraz, gizakiak azken horiek gordinik edo ongi prestatu gabe jaten dituenean sortuko da; izan ere, anisakis larba bizirik izanez gero, gure urdailari atxikita geratuko da. Orduan hasiko dira tripako minak, oka egiteko gogoa, beherakoa edota, kasu larriagoetan, odoljarioak. Zenbaitetan azaleko urtikaria eragin dezake, baita erreakzio alergikoak ere. Sintoma horiek guztiak arraina kontsumitu eta ordu gutxira agertzen dira (12-48 ordura), eta anisakis larbaren presentzia endoskopiaren bidez ziurtatu beharra dago. Behin endoskopia eginda larbak daudela ziurtatzen bada, banaka-banaka atera behar dira pintza berezi batzuk erabilita. Ebakuntza latza eta desatsegina da horrelako gaitza izan dutenek diotenez, eta pertsona bizpahiru astera etortzen omen da bere onera. Prozedura bera nahiko gogorra da, eta oraindik ez dago larba horiek desagerrarazteko beste biderik. Larbak urdailean luzaroan egonez gero, zulaketak egin ditzakete hesteetan, baita urteetan iraun dezaketen infekzioak eragin ere. Batzuetan, kutsatutako arraina jan eta larba, besterik gabe, ahotik edo gorozkiekin kanporatzea da, aparteko arazorik gabe. Jendea guztiz larritu aurretik, gogoan atxiki behar da horrelako kasuak gordinik edo ongi prestatu gabeko arrainak janez gero izan ditzakegula. Arraina ongi frijitu eta egosita badago, larbak hilda egongo dira guk jaten ditugunerako, eta, beraz, ez da arriskurik egongo. Bestalde, askok pentsa dezakete anisakiosis izeneko gaitza berria dela, baina ez da hala. Anisakis larbak betidanik kutsatu izan omen ditu arrainak. Dena dela, egia da gure artean larba horren presentzia ez dela ohikoa izan oraintsu arte. Anisakiosisak jotako lehen gizakia 1960an agertu zen Holandan, kasu hartan arrain ketua jateagatik. Gurean, 1991-1995 urteen artetik gaurdaino gero eta kasu gehiago daudela aitortzen dute adituek. Arrain gordina edo ongi prestatu gabea ez da anisakiosisa kutsatzeko gai den bakarra. Konparazio batera, arrain ketua, erdi-kontserbak, arrain lehorra edo ozpinetan dagoen arrainak larba hori izan dezakete.