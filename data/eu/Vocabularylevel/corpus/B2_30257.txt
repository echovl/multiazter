Docutec Bizimodua paper bakarraren menpe Enpresaburuek legez kanpoko atzerritarrik ez dutela kontratatzen baieztatzen dute. Hego Euskal Herrian milaka daude egoera horretan.Kazetariak bi etorkinekin hitz egin du. LEIRE OLAETXEA/Legez kanpoko etorkinei paperak egiteko, borondatea, enpresaburuaren sakelako 175 euro inguru eta Gizarte Segurantza ordaintzea baino ez da behar. Horiek dira, legearen arabera, klandestinitatearen eta inolako eskubiderik gabe bizi diren atzerritarren etorkizuna aldatzeko baldintzak. Ezer gutxi dirudite, baina Alderdi Popularrak eta PSOEk aski prozesu konplexua ezarri zuten joan den urtean hitzarturiko Atzerritarren Legean. Ez edonola. Ez edonori. Inork ezer esan aurretik, soilik lan kontratua eta herrialdearekiko atxikipena frogatzen duten etorkinen egoera legezko egingo duela azpimarratu du Consuelo Rumi Espainiako Inmigrazio idazkariak.   > Tarana Karimova (azerbaijandarra): «Nagusia ahalegindu da paperak egiten; egungo legea da traba» Bi urte baino gehiago igaro dira Leila Karimzada Donostiara iritsi zenetik. Ez du lan baimenik. Enpresaburuak inoiz baliatu izan dira legez kanpoko egoeran izateaz. Baimenik izan gabe erraz aurkitzen al duzu lana? Telefonoz deitu eta atzerritarra zarela esaten duzunean, beste aldean dagoenak zein herrialdetakoa zaren galdetzen dizu lehendabizi. Oso garrantzitsua da zure jaioterria. Bigarren galdera da paperik duzun ala ez. Ezetz erantzunez gero, kasuen %85ean ezetz esan didate, ezin didatela lanik eman. Besteetan, ordea, elkarrizketa egitekotan gelditu eta lan baldintzak azaltzen dizkizute. Zure lan baldintzak gainerako langileenak bezalakoak direla uste duzu? Orain dela sei hilabete hasi nintzen egungo postuan, sukaldari lanetan. Egia esan, oso gustura nago. Nire egoera dela eta, ez dut inolako diskriminaziorik ikusi. 40 orduko lan astea errespetatzen dute eta aparteko ordu guztiak ordaintzen dizkidate. Soldata ere ona da. Gainera, ezkondu nintzenean ere, hitzarmenak dioen bezala, bi asteetako atsedena eman zidaten. Beti izan al da horrela? Ez, inola ere ez. Aurretik jardun nintzen enpresa batean, zazpi edo zortzi hilabeteren buruan esan zidaten ez zidatela oporrik emango. Gainera, ez zizkidaten aparteko orduak ordaintzen. Baina ez nuen beste biderik, lanik gabe ez dago dirurik.   > Walter Gutierrez (ekuadortarra): «Legezko dokumenturik gabe atzerritarrok ez gara ezer» Walter Gutierrez ezizenaren atzean ezkutatzen den 38 urteko ekuadortarra orain dela bi urte iritsi zen Euskal Herrira, eta, ordutik, Bilbo inguruan jardun du beharrean, inoiz lan baimenik izan gabe. Egungo beharrarekin pozik dagoen arren, egoera eta bizipen kaskarrak izan dituela onartu du. Ez duzu inoiz lan baimenik izan. Legeak baimenik gabeko beharginak kontratatzea zigortzen du. Ez al duzu arazorik izan beharra aurkitzeko? Lan baimenik gabe hasi nintzen lanean, baina nire nagusiak berehala esan zidan paperak egi­ten lagunduko ninduela. Saiatu nintzen orain dela zenbait hilabete, baina ezin izan nuen ezer egin. Legeak berak trabatzen du baimena lortzeko aukera, nahiz eta nagusia atzerritarrari lanpostu bat eskaintzeko prest izan. Dena dela, ezin naiz kexatu nire nagusiarekin, aukerarik badago badakit paperak egingo dizkidala. Beti ahalegintzen da langilea ulertzen. Legez kanpo egonda zure lan baldintzak —soldata, oporrak...— gainerako beharginenak bezalakoak direla uste duzu? Egia esan nik ez diet galdetzen nire lankideei eta adiskideei zenbat diru irabazten duten edo zenbat orduko lanaldia duten. Dena dela, ez dut uste nagusia nire egoeraz baliatzen denik. Bidezko soldata eta baldintzetan egiten dut lan. Lehendik ezagutzen duten adiskideek fidatzeko gizona dela diote. Guztiak ez dira horrelakoak, ordea. Euskal Herrira iritsi nintzenean publizitatea banatzen jardun nintzen aste batez, baina ez nuen sosik ikusi. Hura izan zen nire lehen esperientzia kaskarra. Handik alde egin nuen. Izan ere, beste herrialde batera egoera horretan iristen zarenean, lortzen duzun edozein postutan arituko zara lanean. Jaioterrian profesionalak ziren langile asko ezagutu ditut, baina hemen horretaz ahaztu behar duzu. Oso bestelakoa da egoera. Izan ere, Ekuadorren ez nuen era horretako lanik egiten, baina hemen ezberdina da. Bizi egin behar dut. Zer irizten diezu Consuelo Rumi Es­painiako Immigrazio idazkariak egin dituen iragarpenei? Itxaropentsu zaude? Nagusia berriro saiatuko delakoan nago. Zoragarria litzateke paperak behingoz eskuratzea; dokumentaziorik gabe, ez gara ezer. Ezin dugu izan legez dauden pertsonen bizimodu bera. Berriro ikasten hastea gustatuko litzaidake, esaterako, baina ezin dut. Ekuadorren unibertsitateko bigarren mailan utzi nituen ikasketak eta berriro ekitea desira dut, baina egoera honetan ezin dut matrikula ere egin. Ez dut oso ondo ulertu Espainiako Gobernuaren asmoen inguruko informazioa, baina benetan pozgarria litzateke nire egoera legezko egitea. Etorkizunari begira, Euskal Herrian gelditu nahi duzu edo Ekuadorra itzuliko zara? Bai, noski. Baina ni ezin naiz mintzatu etorkizunari buruz, ez dakidalako zer gertatuko den. Ezin dut etorkizunik antolatu. Nik hemen gelditu nahiko nuke, bai, baina ezin diot galdera horri erantzun.