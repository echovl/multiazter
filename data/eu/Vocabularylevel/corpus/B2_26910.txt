Docutec Nerabeak eta depresioa Psikologo eta psikiatrarekin elkarrizketa. Nerabeek izan ohi dituzten arazoei buruzkoa da. Gazteeen depresioa eta horren aurrean egin beharrekoak azaltzen dituzte. «Depresioa bizipen bat izan dela ulertu behar du nerabeak» Arantxa Iraola/Iruñea Adoleszentziako Medikuen Espainiako Elkarteak bilera egin du egunotan Iruñean. Bertan, besteak beste, nerabeen osasun mentalaz mintzatu dira. Hizlarien artean, Iruñeko Natividad Zubieta osasun zentroko Javier Royo eta Nekane Pardo aritu dira. Psikiatra da lehena, psikologo klinikoa bigarrena. Nerabeekin dihardute biek. Jo eta su. Nerabezaroa krisi garaia dela gauza jakina da. Baina krisi hori buruko gaitzen eragile izan daiteke? Nekane Pardo Nerabezaroan hainbat dolu edo atsekabe gainditu behar izaten dira bizitzan estreinakoz. Atsekabe horiek ondo ez badira barneratzen, geroan patologiaren bat ager daiteke. Zein eratako doluez mintzo zarete? Jar dezakezue adibide bat? N.P : Doluak gertatzen dira oso maitea den zerbaitek zentzua galtzen duenean, edo desagertzen denean. Nerabeak, adibidez, haurtzaroko gurasoak galtzen ditu; idealizatutako gurasoak, guraso maite-maiteak, beste era batekoak balira bezala agertzen dira nerabearen aurrean. Adoleszenteek, halaber, haurtzaroko identitatea galtzen dute. Babes eta segurtasun osoa eskaintzen duen identitaterik gabe aurkitzen dira. Nola jakin dolu horiei aurre egin ezin eta pertsonaren bat gaixotzen hasi den? N.P : Beno, nerabezaroak berak anormaltasun bat dakar. Oso normala da nerabeak soilik nerabea delako zenbait jarrera arraro izatea. Triste dago batzuetan, pozez zoratzen bestetan... Baina oso normala da hori. Eta noiz hartu behar dira jarrera horiek patologikotzat? N.P : Sintomek mundu emozional eta afektibo osoan eragiten dutenean, eta, esaterako, eskolan kale egiten hasten denean. Javier Royo: Dena den, argi utzi behar da nerabezaroko krisia gazte gehienek inolako arazorik gabe gainditzen dutela. Batzuek nerabezaro lasaiagoa izango dute, besteek zalapartatsuagoa, baina buruko gaitzak ez dira oso maiz agertzen. Patologiak ezohikoak dira; nerabeen ehuneko txiki bati eragiten diote. Zein patologia agertzen dira batez ere nerabeen artean? J.R : Ohikoena depresioa da, dudarik gabe. Dena den, beste era bateko arazoak ere ager daitezke. Esaterako, gurasoak oso zorrotzak badira eta etxean babes gutxi aurkitzen badute, nerabeek izaera desorekatua gara dezakete. Garai horretan eragin handia izan dezake drogak hartzen hasteak ere. Ja haurtzaroan depresiorako joera agertu duten umeen artean ohikoagoa da nerabezaroan gaitza? J.R : Denetik dago. Kasu batzuetan haurtzaroan depresioa izan duten umeetan agertzen da gaixotasuna, edo herentzia kontuengatik depresioa izateko arriskua duten gazteengan. Baina, printzipioz, inolako arrisku faktorerik ez duen adoleszenteak ere izan dezake depresioa. Nerabeen depresioak ezaugarri bereziak al ditu? J.R : Depresio mota batzuk igualak dira 15 urtekoetan zein 40 urtekoetan. Oso sintoma argiak dituzte horiek: nekea, lorik egin ezina... Baina depresio neurotikoetan agian nabarmenagoa da ezberdintasuna. Errealitateari aurre egin ezinarekin dute zerikusia depresio horiek, eta nerabeek duten segurtasun faltaren ondorioz sintomak bortitzagoak dira nerabeen artean. Eta depresioak jotako nerabeekin zer egin daiteke? Nola tratatu behar dira? N.P : Adoleszenteekin normalean botikarik ez erabiltzen saiatzen gara. Dena den, beti ez da posible, eta premiazkoa denean botikak ere ematen dizkiegu. Horretaz gain, gaztetxoa psikoterapia batean murgiltzea eta familiarekin lan egitea ere oso garrantzitsua da. Gaitza tratatzeko aurrena diagnostikatu egin behar da... Pediatrak eta familiako medikuak ondo prestatuta daude horretarako? N.P : Gero eta premia handiagoa ikusten dute, eta irizpide egokiak nahi dituzte horretarako. Dena den, askotan osasun sistema bera dute eragozpen. Esaterako, oso denbora gutxi izaten dute gaixoekin egoteko. Noiz arte tratatzen dituzue berentzat atondutako unitate berezietan nerabeak? J.R : 16 urte arte. Horrela araututa dago. Dena den, toki askotan 18 urte izan arte tratatzen dira nerabeak unitate berezitan. Guretzat ere egokiagoa litzateke hori; izan ere, 16 urterekin oraindik adoleszentzia betean daude nerabeak. Eta horrek izaera berezia ematen die beren buruko arazoei... N.P : Jakina. Pertsona helduek biografia osatuagoa dute, eta beren defentsa sistemak askoz ere hobeto antolatuta daude nerabeenak baino. Horregatik, adoleszenteekin beste era batera egin behar da lan. Nerabezaroan depresio bat ondo ez tratatzeak gerora arazoak ekar ditzake? J.R : Arrisku larri bat bada: suizidioa. Adoleszenteen artean heriotza asko suizidioak eraginak izaten dira, eta horietako zenbait depresio bati behar bezain beste jaramon ez egiteagatik gerta daitezke... Geroari aurre egiteko garrantzitsua izango da nerabeak depresio bat izan duela onartu eta ulertzea, ezta? N.P : Ezinbestekoa da. Oinaze handi bat izan duela onartu eta barneratu egin behar du, eta bizitzaren egunerokotasunari aurre egiteko arazoak izan dituela. Depresioa bizipen bat izan dela ulertu behar du nerabeak. Oso garrantzitsua da hori. Ez da erraza izango, ordea... N.P : Ez, baina gaztetxoak gertatu zaiona ondo ulertzen eta barneratzen badu, pertsona heldu bihurtzeko egin behar duen bidea aberatsagoa izango da. Osoagoa.