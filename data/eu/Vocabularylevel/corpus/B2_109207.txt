Docutec Done Jakue Bidea, Pirinioetako pasabiderik zalapartatsuena Pirinioak zeharkatzen dituen biderik ospetsuena Done Jakue Bidea da. Bi erromes—bide daude Pirinioak iparretik hegora zeharkatzen dutenak: bata, Donibane Garazitik Orreagara doana, bestea, Somport—etik igarotzen dena. Lehenari helduko diogu, entzutetsuena eta Euskal Herritik pasatzen dena baita. Pasabide honetatik Europa osotik datozen erromes askok eta askok zeharkatuko dituzte Pirinioak. Nola egokitzen da aurten uztailaren 25a? Ez dugu alferrik jarri galdera hau. 1122 urteaz geroztik uztailaren 25a igandea egokituz gero, urte hori Done Jakue Urte Santu bihurtzen baita. Aurtengoa hasiberria dugun milurtekoan ospatuko den lehena da. Jendetsua izan ohi da berez bidea. Batez ere, 1993az geroztik. Ikus bestela Konpostela edo erromesaren ziurtagiria lortu zuten ibiltarien kopurua aditzera ematen duten datuak: 1991ean 7.274 erromesek lortu zuten. 1993. urtean ehun mila erromesek lortu zuten Konpostelar bidea oinez (100 kilometro gutxienez), bizikletaz (200 kilometro gutxienez) edo zaldiz egitea. 1999an berrehun eta berrogeita hamar mila izatera iritsi ziren. Aurtengoa zer izan litekeen pentsatze hutsak itolarria ematen du. Izan ere, datu horiek iritsitako erromesei buruzkoa baitira. Beraz, iritsitakoak hainbeste izanik, pentsa zenbatek hasi zuen Donibane Garazin edo Orreagan bidea, eta ondorioz, ze jende—uholdea bildu daitekeen Pirinioetako eremu hauetan aurtengo saioan. Erromesaren gida—liburua: hainbat aholku Irten aurretik Irakur ezazu bideari buruzko bibliografia. Girotzen lagunduko dizu. Ibilaldiak ondo planifikatu. Gutxi gorabehera 25 edo 30 kilometrokoak dira normalenak, baina hasieran komeni da etapa motzagoak egitea, gorputza ohitu dadin. Sasoi—puntuan hasi bidea. Zaindu elikagaiak eta neurtu indarrak. Udaberria eta udazkena dira urte sasoirik egokienak bidea egiteko. Zer eraman?Pisu gutxi eta animu asko. Gehienez 10 kilo motxilan. Oinetako egokiak, erosoak eta oinetara eginak eraman bidea egiteko. Galtzerdiak kotoizkoak, garbiak, lehorrak eta ondo ipiniak, urraturik sortu ez dadin. Txankletak eramatea ez ahaztu, etaparen amaieran oso gustagarriak dira dutxa on bat hartu ondoren jartzeko. Lo zakua beharrezkoa da. Askotan lurrean egin behar baita lo. Eltze eta zartaginik ez eraman, bidean nonahi aurki daitezke otorduak prestatzen dituzten jatetxeak eta. Ez ahaztu kantinplora bete ur. Ez eta komuneko papera, toaila eta azkazalak moztekoa ere. Katekorratzak egokiak dira, ibilbidean motxilatik zintzilik arroparen bat eraman behar izatera. Botikinean, orratza eta haria eraman oinetako babak lehertzeko, besteak beste. Kreditu—txartelak dirua baino hobeto, bada ez bada ere. Bidean garela Galbiderik ez dago: bide guztia ongi adierazita aurkituko duzu. Segi arrastoari, beraz. Udan, goiz mugitu, bero handiko orduak saihesteko. Bidea errepideetatik doanean, beti ezkerraldetik joan. Edonolako arazoei aurre egin beharko diezula gogoan har. Ibilaldi hau ez da turismo—agentzia batek atondu duen bidaia. Ustekabeak gerta daitezke eta konpontzeko tenorean egon behar duzu. Flakiak jotzen duenerako, fruitu lehorrak eta urarekin nahasirik edateko gatza eta bikarbonatoa eskura eraman Aterpetxeak, ez hotelak Aterpetxe hauek bidea oinez edo bizikletan egiten duten erromesentzat dira. Gau bakarra pasatzeko 'hotelak'. Erromes—kredentzialak behar dira bertarako sarbidea edukitzeko. Normalean eguerdi edo arratsaldera arte aterpetxeak itxita egoten dira eta 21:00 eta 23:00 bitartean isiltasunak erabatekoa izan behar du, erromesek indarrak berreskuratuko badituzte. Erromesari zera eskatzen zaio: 'Ahal duzuna utzi eta beharrezkoa duzuna hartu'. Helbide interesgarriak:http://www.caminosantiago.org/ Federazioaren web orri ofiziala da. Bertan bideari buruzko informazio osatu eta eguneratua aurkituko duzu.