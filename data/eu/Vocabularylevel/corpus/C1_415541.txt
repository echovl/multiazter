Docutec Giza Eskubideen VII. Zinemaldia Zinemaldia orain 7 urte, 7 urte eder, hasi zen. Ikus-entzunezko kulturan dabilenari erakusleiho bat eskaintzea zen hasierako asmoa, jakitea zein harreman zegoen zinemaren eta giza eskubideen artean. Zineak gizartea azaltzen du, eta zanpatuen alde jartzen da, baztertuen alde, behartsuen alde... Zinea, mundua aldatzeko, hara hor betiko iraultzaileen gogoa! Gai horri lotzen zaio hain zuzen aurtengo pelikula bat: "Y el cine marcha. Una historia del cine al servicio de los Derechos Humanos". Donostia Kulturako jendea, Donostiako Udaleko Gazteria eta Giza eskubideen Atala ere jende arduratsua da, eta 2009an ere egitasmo zabala aurkeztu dute: begirada askotarikoak arazoak dituen munduari buruz. Zeren munduan sufrikarioa bai baitago, eta bazterketari ihes egiteko borrokan dabiltzanak bai baitira, pobrezia zokoratzeko ahaleginean ari direnak, pertsona gisara dituzten eskubideak urratuak izan ez daitezen saiatzen direnak. Sexu-aniztasuna eskubide, horra "Ander" filmaren aldarria. Edo zahartzaro duina izatekoa, " Pandora's Box" eta  "El nunca lo haría" pelikulena.  "Oasis",  berriz, ezinduak era autonomoan bizitzeko eskubidearen alde ari da. Eta "Afther the Rape" hezkuntza izateko eskubidearen alde, azken batean hori delako sexu-erasoak desagertzeko era bakarra. Eta guztiek dute osasun-zerbitzuak izateko eskubidea, ez soilik aberatsek: hori dio "Sicko" filmak. Asilo-eskubidea du hizpide "La forteresse" film suitzarrak. Haurtzaro duina eta zoriontsua izateko eskubidea oihukatzen du "On the line" filmak. Baita haurrak Liberian soldadu badabiltza ere: horretaz dihardu "Johnny Mad Dog" pelikulak. Eta "Asämara" obrak Etiopiako haurrak, kaletarrak nahiz landakoak, ustez etorkizunik gabekoak, ekarri dizkigu bistara. Eta "My Magic" esaten ari zaigu gau-giroko lokaletan era urratzen direla umeen eskubideak, Singapurren. "El olvido", berriz, Limako kaleetan herri xehearen bizimodua latza dela oso, horixe ari da gogoratzen, botereak ahaztuak dauzkala herritar horiek alegia; beraz, horra salaketa. Beste salaketa hau USAko politikoen aurkakoa da. Izan ere, ezer gutxi egin zuten New Orleans-en Katrina urakanak bertara uholdeak ekarri zituenean. Hori ikusi nahi duenak hor du "Trouble the Water". Eta herri behartsuek aurrera egiteko jende azkarra behar dute, adimenez azkarra, iaioa, baina hauek herrialde aberatsetara ihes egiten dutela salatzen du "Teza" egin dutenek. Eta Palestinan ere giza eskubideak zartatzen dira: kantu bidez egiten dute salaketa "Checkpoint Rock" burutu dutenek. Bai, hala da, kantua izan da maiz borrokarako deia zabaldu duena, kontzientzia hartzeko bidea izan da. "Tulpan" luzemetraiak Kazarstan aldean nomadak estepan zein xume bizi diren azaltzen digu. Eta Parisera iritsi nahi zuten etorkin espainiarren, garai batekoen zein berriagoen bizimodua ere erakusten digu aurtengo Zinemaldiak "A las Puertas de París" laburmetraiaren bidez.  Baina jende xumea eta behartsua izateak ez du esan nahi duintasun gabeko jendea denik, hori argi ikusten da "Au centre de la terre. Des puits et des hommes", "Cemetery People" eta "La patrona" lanetan, baita "Motema na ngai" izenekoan ere. Azken honetan Afrikako gizon-emakumeek esperantza pizten dute zuzendariarengan, eta honek esker ona adierazten die esperantza hori elikatzeko egiten duten ahaleginagatik. Kontua da komunikabideek sarriegi bestelako irudiak ematen dituztela Afrikari buruz, arrunkeriak eta topikoak. Bada beste gai bat aurtengo zinemaldian, gai korapilotsua, terrorismoarena, eta hor nola txertatu begirada garratza, edo humorea? Ikusi "Fifty Dead Man Walking" eta "Where in the World is Osama Bin Laden?" Finean, eskubideak, salaketak, aldarriak, begiratuak... dakartza 2009ko Giza Eskubideen Zinemaldiak. Eta humorea eta xamurtasuna. Eta kritika zorrotza, eta ikuspegi irekia, eta haserrea zurrumurru egina. Eta osagai hauek guztiak ageri dira neurri batean edo bestean pelikula guztietan. Zirraragarria da koktela gure alderdirik zintzoena eta jatorrena erakusten duen heinean, hau da, ingurukoekin bat egiteko eta beraiei elkartasuna adierazteko dugun ahalmena. 2009ko apirilaren 23tik 30era ospatuko da Victoria Eugenia Antzokia egoitza nagusi izango duen Donostiako Giza Eskubideen VII. Zinemaldia. Film luzeak, film laburrak, dokumentalak, fikzioa, gaurkotasunezko gaiak jorratuko dituzten solasaldiak, kontzertuak, mahai-inguruak eta beste hainbat jarduerek osatuko dute giza eskubideen eremuan kontzientzia kritikoa ernatzea eta sortzea helburu duen jaialdi honen programazioa.