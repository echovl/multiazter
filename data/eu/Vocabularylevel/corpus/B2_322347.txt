Docutec Mikel Goñi: «Pilotariek nire jarrera ulertu dute, badakitelako ez naizela eurak bezalakoa» Orain ez du punta-puntako pilotarien kontra jokatzen, baina oraindik ere pilotari sentitzen da. Gainera, bere bizitza erabat nahastu zuen zurrunbilotik atera da. Lasai dago. Hori, ez da gutxi. Pilotalekuetako izar argitsuena izan zen garai batean Mikel Goñi (Oronoz-Mugairi, 1977). Hori zen hori indarra! Hori zen hori pilotari eman beharra! Dejadak, gantxoak, mozketak, postura paregabeak... Den-dena zuen Goñik txapeldun handia izateko. Julian Retegiren oinordekotzat zuten askok. Baina Goñik ez zuen entrenatzea maite. Hortaz, ez zuen goi-mailako kirolarien bizimodua maite. Gainera, famaren alderdi ilunenak gazte harrapatu zuen, eta baita aurretik di-da batean eraman ere. Hainbat urtetan zurrunbiloan bueltaka ibili ondoren, Aspe enpresak kaleratu egin zuen iazko apirilean. Orduz geroztik, Ordago enpresarekin dabil; beste maila batean, baina pilotan. «Lasaiago», gainera, famaren zurrunbilotik kanpo. Orain ez da pilotalekuetako izarra, baina karismari, behintzat, eutsi dio. Bere sorterrian, giro ezin aproposagoan mintzatu da, lasai-lasai, BERRIArekin. Goñi bizi-bizirik dago oraindik. «Jaungoikoa ez naiz, baina kaka zaharra ere ez». Horixe bota zenuen, 2001eko otsailean. Ia sei urte pasatu dira orduz geroztik. Egun, zer da Mikel Goñi? Beno... Nire bizitza egin dut. Gainera, jendeak estimatu egiten nauela nabaritzen dut. Oraindik ere, jokatzen dudan gehienetan pilotalekuak betetzen dira. Ohore bat da hori, ondo sentiarazten du pertsona, nahiz eta punta-puntan ez ibili. Jaungoikoaren pare jarri al zintuen inork garai batean? Jende askok zera esaten zidan: «Ikusiko dek: Julian Retegiren ondorengoa izango haiz». Baina ni ez nintzen bene-benetan, serio prestatzen. Fisikoki arazo mordoa eduki izan ditut. Partidaren erdia arte ongi aritzen nintzen, baina bigarren zatian... Ez dakit, garai hartan, debutatu nuenean, pilotak halako boom-a bizi izan zuen. Olaizola I.ena, Unai Apeztegia edota ni hasi ginen profesionaletan... Nik zortea eduki nuen, Aspek kontratu ona egin zidan, eta enpresa dirua irabazten hasi zen. Eta «kaka baten parekoa» zinela esan al zizun inork? Ez, ez (ziur dio hori Goñik). Partida oso-oso txarra jokatuta ere, jendeak beti errespetatu nau. Bakoitzak bere iritzia du. Egon izan dira kirolari baten bizitza ez neramala aurpegiratu zidatenak... Ez dakit... Desastre hutsa nintzela ere esan zidaten... Baina nire jokatzeko modua hori izan da betidanik: asko arriskatu, pilotari abiadura eman... Argiak baino, ilunak ziren garai horiek. Zure jokoaz baino, kalean egiten zenuenaz hitz egiten zen. Pilota aukeraketa batera berandu iristen zinela, eztarria itxi-itxi eginda zenuela, borrokaldiren bat edo beste, piura txarrarekin azaltzen zinela...Nola gogoratzen duzu garai hura? Oraindik ere buruan ditut kontu horiek guztiak, baina hobe ahaztea... Gauza asko gaizki egin nituen. Hori onartzen dut, bai, eta eskatu beharrekoari barkamena eskatu nion bere garaian. Halere, desmadratuta ibili nintzen arren, aurrera egin ahal izan dut. Ez dakit, berezko dohainak ditut eta horiek aprobetxatu nituen bere mementuan. Hori guztia gertatu zen, baina partida onak ere jokatu nituen. Zure borrokaldiak aipatu izan dira sarritan. Zertarako borrokatu kantxatik kanpo? Nire izateko era garbia da, gustatu ala ez. Jendea, goizeko 2etan berotzen ari da. Lauetan ez dago sanoegi, eta bostetan tontokeriak egiten hasten da. Odol berokoa naiz, eta nik ere nire mementu txarrak igaro ditut. Hortaz, istilu horietan askatzen nuen barruko zama hori. Mementu txarrean nengoen. Halakoa naiz, eta, hortaz, norbait potroak ikutzera etortzen baldin bazait... Batzuetan tonto samarra izan nintzen, baina beste batzuetan ez. Hori bai: orain, antzeko zerbait gertatuz gero, berdin edo antzera erreakzionatuko nuke. Halere, Joaquin Plazaren laguntzarekin zure bidea nola edo hala zuzendu zenuen 2001 urteko hasiera hartan. Hori gertatu aurretik, ordea, nolakoa zen zure egunerokoa? Deskribatu ezazu, mesedez. Zer egiten zenuen? Iruñean bizi nintzen eta jende asko ezagutzen nuen. Kirolariek ordu asko dituzte libre aisialdirako eta... Gainera, diru asko irabazten nuen. Halere, irabazi bezala gastatzen nuen. Pilotalekuan astean bitan ibiltzen nintzen. Bestela, ez nintzen zaintzen. Kirolarien bizitzak izan beharko lukeenaren kontrakoa egiten nuela, alegia. Dohainak nituenez, entrenatu gabe ere irabazi egingo nuela uste nuen. Baina nolakoa zen egunerokoa? Beno... eguerdi aldera jaiki, bazkaldu, arratsaldean kartetan ibili, eta gauetan ere antzerako. Zure parrandei buruz kondaira asko kontatu al dira? Baietz esango nuke... Ez dakit, nik argi eduki dut zer naizen. Pilota jokoa moduan batean ulertzen dut. Beno, txapelketetan serioago aritzen nintzen. Titin III.a puntan zegoen, eta niri, berari, onenari irabaztea gustatzen zitzaidan. Eta, aldi berean, parranda maite dut. Halere, kondaira bat sortu zen. Batzuetan bai, eta beste batzuetan ez. Baina ni ez naiz ordu berean lau tokitan egon. Hori ezin dut egin. Garai hartan, jarrera aldatuko zenuela esaten zenuen behin eta berriro. Dena dela, bat ona egin ondoren, hurrengo biak txarrak ziren. Zergatik? Ez nuen entrenatzea maite. Ez zitzaidan gustatzen. Enpresak zuzendu egin nahi ninduen, baina niri zaila egiten zait hori... Enpresak agindutakoa ez eginda ere irabazten nuenez... Jainkoa ez, baina pribilejiatu baten modukoa zinela sentitzen zenuen, hortaz. Bai, pribilejiatua sentitzen nintzen. Asko pagatzen zidaten eta... Aspen diru gehien kobratzen zuen pilotaria al zinen odruan? Bai (harrokeriarik gabe esan du). Hori dela-eta, jendea zutaz aprobetxatu al zen? Diru asko irabazi eta gastatzen nuen. Jendea hurbiltzen zen... Halere, gutxi gorabehera, banekien zeintzuk ziren nire benetakoa lagunak. Pare batek bakarrik engainatu ninduten: dirua utzi eta ez itzuli. Tontoa ere ez naiz. Segidan nabaritzen nuen. Iruñeko lagun horiek zer nolakoak ziren? Ez zen, nola esan, jende «normala». Jet-set-a deitzen dioten horretakoak ziren gehienak. 1996ko otsailaren 17an egin zenuen debuta profesionaletan, Elizondoko pilotalekuan. Hasi eta berehala sekulako dohainak zenituela erakutsi zenuen, eta jendea zur eta lur utzi. Nola sentitzen zinen orduan? Zaila da, zaila da. Herri txiki batetik irten, eta berehala hori guztia asimilatzea... Ez da erraza... Parrandak, emakumeak... Ez da erraza partida bukatu, motxila hartu eta etxera joatea. Ez dut barrabaskeriarik egin. Jendeak gauza asko esaten zizkidan, baina nik zera erantzuten nien horiei: « Pentsa, 20 urte dituzu. Ospea, eta dirua ere bai. Etxean geldituko al zinateke?». Egunen batean damutu egingo nintzela esaten zidan aitak askotan, baina ez naiz damutu. Zurrunbilo horretan bueltaka ibilita ere, inoiz txapeldun handia izango zinela uste al zenuen? Txapeldun handia izateko, kontu asko elkartzea edo batzea derrigorrezkoa da. Gogoan dut, adibidez, Belokirekin entrenatzen nintzela, eta nire burua berari kontra egiteko moduan ikusten nuela. Halere, gauzak ez ziren nahi bezala irten... Baina txapeldun izateko asmoa al zenuen? Asmoa bai, baina... 2002ko buruz bururako ondo prestatu nintzen. Ongi sentitzen nintzen, baina ez zidaten utzi... Drogek zure jarduna baldintzatu al dute? Beno, gaueko giroan gauza asko daude. Bai, kontsumitu dut, baina mementu batean, nire irudia garbitzearren edo ez dakit zergatik, enpresak Gizakia Helburu erakundeetako batean sartu ninduen, Hernanin. Egia esan, horretarako beharrik ez nuela uste dut. Enpresa nire gehiegikeriaren baten beldur zen, baina sekula ez naiz drogekin gehiegikerietan ibili. Bai, gaueko giroak nire ibilbidea baldintzatu du: emakumeak, alkohola, neurrigabekeriak... 2001 arteko garaiak izan al ziren ilunenak? Bai, bai. Sekula ez dut gaupasaz partida bat jokatu, baina porru eginda bai, ordea. Baina beno, errekuperatu egin zinen, eta 2002ko buruz-buruko txapelketako finalerdietara heldu. Halere, partida eguneko dopinaren kontrako kontrolean positibo emango zenuela uste zuen Aspek. Hortaz, ez zenuen Belokiren kontrako finalerdi sonatu hura jokatu. Berriro ere gora egiteko moduan zinenean, berriro behera, eta betirako, gainera. Gora egiten ez zizutela utzi esan duzu arestian. Zer gertatu zen? Gauza asko gertatu ziren egun horietan. Nik ez nuen positibo emango. Gainera... Zergatik ez zieten Barriolari edo Belokiri kontrolik egin? Enpresako medikuak, Txema Urrutiak, positibo emango nuela esaten zuen. Hori bai, negatiboa baldin bazen dimisioa emango zuela aitortu zuen segidan. Eta nik egin nuen kontrol bat, eta negatibo eman. Zergatik ez zuen dimisioa eman? Kristoren iskanbila sortu zen orduan, eta gertatutakoak kalte handia egin zidan. Ez dut uste nire kontrako estrategia bat zenik. Izan ere, Fernando Bidarte oso ondo portatu izan da beti nirekin. Zer nahiago duzu: orain daramazun bizitza ala lehengoa? Orain, niri buruz ez da lehen hitz egiten zenaren erdia ere hitz egiten. Alde horretatik, lasaiago. Baina telebista eta kontu horiek ere gustuko ditut... Ez dakit, nahasketa bat egotea gustatuko litzaidake. Hau da, puntan ibiltzea baina lasaiago bizitzea. Zure kasuan posible al da hori gertatzea? Beno, igual bai, orain lasaitu egin bainaiz. Hara eta hona ibiltzeak asko erretzen du pertsona. Gizakia Helburu zentroa aipatu duzu arestian. Zer diozu hari buruz? Gauza askotaz ohartu nintzen. Ia hiru hilabete egin nituen bertan. Jendea nola zegoen ikusten nuen eta... Esperientzia ona izan zen. gainera, jende jatorra ezagutu nuen. Nire tutore Loren, esaterako, kristoren tipoa da. Era berean Fernandok (Bidarte) eman zidan laguntza eskertzeko izan zen. Enpresaburu baten moduan beharrean, lagun bezala portatu zen nirekin. Beti eskertuko diot. «Pilotaria da, baina kirolaria ez», kantatu zuen behin Sebastian Lizasok, zuri buruzko bertso batean. Orain, pilotari, behintzat, sentitzen al zara? Pilotari izateko jaio nintzen. Beno, Sebastian pixka bat ezagutzen dut, eta zirikatzailea da. Nik, nire bidea aukeratu dut. Eta pilotari sentitzen naiz. Jendeak hori esaten dit oraindik ere. Aspek kaleratu ondoren, Ordagorekin sinatu zenuen iazko udan. Orain egiten duzuna kirola al da? Pilota al da? Bai, baina beste maila batean. Ez dakit, bikote baten kontra jokatzen dut nik bakarrik, edo ezkerrarekin edo... Ez dakit, askotan ez naiz %100ean aritzen, partidak berak edo ikusleek beste gauza batzuk eskatzen dituztelako. Ez ote da zirkoa? Mikel Goñik ikuskizuna emango du beti: bai onerako, eta bai txarrerako. Ez da zirkoa, baina jendeak ikuskizuna maite du: aulki bat txikitzea, garrasi egitea juramentuka ibiltzea... Baina hori pilota al da? Zergatik ez? Nahiago dut norbait silla bat txikitzen ikusi, tantoa galdu eta barrezka ikustea baino. Zer esango ote dute puristek... Beno, ez dakit. Beno, ni hasi nintzen belarritakoekin jokatzen. Hori uste dut. Ilea ere... Egun, ordea, hamar pilotarietatik zazpik belarritakoa dute. Apurtzailea izan zinen. Bai, hori esan daiteke. Pilota mundua osasuntsu zegoen garai hartan, baina norbait apurtzailea behar zela uste dut. Halere, hori dena, apurtzailea izatearena, natural-natural atera izan zait niri beti. Egun, nolakoa da zure egun normal bat? Deskribatu ezazu, mesedez. Goizean, haurra eskolara eramaten dut. Gero, egunkaria erosi eta janaria prestatzen dut. Asko gustatzen zait. Kartetan ere ibiltzen naiz. Arratsaldean, bueltatxo bat eman, eta 20:00etan edo horrela, pilotalekura joaten naiz pixka bat entrenatzera. 23:00etako ohera joaten naiz. Ez du lehenago egiten nuenarekin batere antzik. Orain, goizeko 4etarako edo 5etarako nekatuta egoten naiz. Telebistan ere ibili zara. Hori al da pilotariak egin behar duena? Beno, futbolariak ere ibiltzen dira. Ez dakit, kirolarien bizitza nahiko motza da ... Telebistan? Zergatik ez; horretarako balio baldin baduzu... Zure lagunek, pilotariek, zer zioten hura ikustean? Eurek nire jarrera onartu izan dute beti, bazekiten eta ni ez nintzela eurak, besteak bezalakoa. Hor egoteko karisma edo behar da. Eurek ez zuten hori nahi. Gainera, jendea gustura baldin badago, zein da arazoa? Kristoren dohainak eduki eta, halere, ezin. Hartutako erabakiez damutu al zara inoiz? Horretan pentsatu al duzu Beno, batzuetan... «Berriro jaioko banintz ez nintzateke modu berean biziko». Hori esaten da batzuetan, ezta? Nik, ordea, ez dut hala pentsatzen. Gainera, egindakoak ikasteko balio izan dit. Martinez Irujo, Titin III.a , Barriola edota Olaizola II ikusi, eta inbidia sentitzen al duzu? Inbidia ez. Beste era bateko bizitza da eurena. Zein harreman duzu pilotariekin? Noizean behin egoten gara, eta eurekin egotean karisma berezia duzula sentitzen duzu. Abelekin (Barriola), esaterako, oso ondo konpontzen naiz. Berak esan izan zidan inoiz gelditzeko eta, baina pilotari bat bera ere ez da sekula nire bizitzan sartu. Eta Aspeko jendearekin? Fernando Bidartek bere kutuna zinela esan izan du noizbait. Patxi Mutiloaz, esaterako, nahiago dut ezer ere ez hitz egin. Diru kontuetaz asko jakingo du, baina pilotari buruz tutik ere ez, ordea. Bulegoko kontuetaz arduratu dadila. Fernandorekin (Bidarte), ordea, oso harreman ona dut. Belokiri 22-21irabazi zenion Gasteizen, 2001eko abuztuan, buruz buru. Hura gogoratzean zer sentitzen duzu? Niretzako, kristoren partida jokatu genuen biok. Uste dut, halakorik ez dudala sekula ikusi. Bai, pena ematen dit hor ez egoteagatik, baina... Mikel Goñi, «betirako esperantza»... Konformatzea izango da onena. Orain lasai bizi naiz. Ez dakit, nire jokoarekin jende piztu nahi dut; bizitu egin nahi dut, alegia. Egin dudana balantza batean jarriz gero, lasai sentitzen naiz. Izan ere, inor ez dut mindu; nahita ez, behintzat. Orain, lehen baino gutxiago kobratzen duzu. Diru aldetik larri ibili zinela esan zen. Oraindik ere oso ondo kobratzen dut. Profesionaletan dauden batzuk baino gehiago.  