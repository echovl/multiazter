Docutec Ura bodegatik ari zaio sartzen euskarari Ikastolen jardunaldietan emandako hitzalditik jasotakoak. Euskararen berreskurapenaren inguruko gogoeta egiten du. Eman diren aurrerapenak eta dauden hutsuneak aipatzen ditu: batez ere, esparru intimoan ematen ari den galera. Hezkuntza Saileko Euskara zerbitzuburuak dio modernizazioa, eskola eta neurri politikoak ez direla aski. IKER ARANBURU/ Esparru intimoa hizkuntzarentzat berreskuratzea lehentasuntzat jo du. Euskara biziko bada, hiztunaren bizigune hurbila berreskuratu behar duela esan zuen atzo Mikel Zalbide Eusko Jaurlaritzako Hezkuntza Saileko Euskara zerbitzuburuak. Zalbideren arabera, orain arte garrantzi gehiegi eman zaie bizitza publikoaren atalei eta albo batera utzi dira, berriz, interakzio informalak, hau da, nagusiki etxean senideekin eta kalean lagunekin egiten direnak. Zalbideren hitzetan, lehentasunak aldatu behar dira, «ura bodegatik sartzen ari baitzaio euskarari, eta ez goiko leihoetatik». Zalbidek Hizkuntza Gutxituen Berreskurapenerako Hurbilpen Teorikoak izeneko hitzaldia eman zuen atzo Donostiako Miramon Teknologia Elkartegian, Euskal Herriko Ikastolen Elkarteak antolatutako IX. Jardunaldi Pedagogikoetan. XX. mendean hizkuntza ahulak berreskuratzeko formulatutako teoriak aipatu zituen Zalbidek eta horien aplikazioak euskara salbatzeko ez dutela balio izan argi utzi zuen. Hizkuntza modernizatzea ez da nahikoa Lehen teoria Corpus Planning edo hizkuntza garai berrietarako egokitzea da. Horren arabera, hizkuntza ahula biziko da gizarte berri eta industrialean erabiltzeko egokitzen bada, eta estilo desberdinetan erabiltzeko moldatzen bada. Euskararen kasuan, 1968ko Euskaltzaindiaren batzarrak horren aldeko apustua egin zuela esan zuen Zalbidek eta hizkuntzarentzat ona izan den arren, nahikoa ez dela ziurtatu zuen, «ez baitie balio amari seme-alabekin hitz egiteko edo Urrestillara txuleta jatera joateko». Galbidean doan hizkuntza jende gehiagori erakusteari buruz, (Acquisition Planning), Euskal Herrian eskolaren bidez lortutakoa —beste gutxiengo linguistikoei sinestezina iruditu arren— «mugatua» dela azpimarratu zuen Zalbidek. Bere ustez, eskolak berreuskalduntze-ahalmenaren mugak argi geratzen dira euskara dakitenen eta erabiltzen dutenen arteko tarte nabarmena ikusita. «Bestelako gizarte-osagarririk eransten ez bazaio», eskolak erdal-elebidunak sortzen ditu. Hirugarren sendabidea Herri Katalanetatik geureganatutakoa da eta erabaki politikoen bidez hizkuntza bat berreskura daitekeela dio (Status Planning). Funtsean, ahuldutako hizkuntzak ordura arte debeku izan dituen botere-esferetara hedatzea proposatzen du: unibertsitatera, administrazio alor guztietara, finantza-mundura eta merkataritza alorrera. Teoria horren arazoa da, Zalbideren esanetan, gizarte esparru arruntei jaramon gutxi egiten diela. «Katalunian bertan hasi dira kezkatzen erabilera behera doalako», argitu zuen. Lehenik, zauri hilgarria sendatu Hortaz, «lehentasuna ez da Internet euskaraz izatea edo Estrasburgoko dokumentuak euskaraz ere azaltzea; azken finean, nork irakurtzen ditu agiri horiek?». Ahuldutako hizkuntzari «belaunez belauneko iraupen bidea bermatu» behar zaiola azpimarratu zuen Zalbidek. «Lehenik senda dezagun zauri hilgarria eta gero arduratuko gara haginetako minez». Eskola beharrezkoa da hemorragia geratzeko, baina lehenik euskaraz normalki jarduteko lekuak bermatu behar zaizkio. «Euskara kalera eramateko zubi izan behar du», gaineratu zuen. «Sukalde zokoraino sartutako» irrati-telebistak eta lanbideak, ikasketek eta aisialdiek areagoturiko mobilitate geografikoa gorabehera, pertsona gehienek familia eta lagun artean erabilgarri zaion hizkuntza erabiltzen duenez, derrigorrezkotzat jo zuen kontzentrazio demografiko sendoko auzo edo herrietan euskal giroari eustea