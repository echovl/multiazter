Docutec Urakanak Adituen ustez, pertsonen izenak motzak eta identifika errazak dira. Dagoeneko prest daude datozen bost urteetan Atlantikoa bisita dezaketen urakanen izen posibleak. New Orleans izan zen lehenbizi. Bertan jo zuen zeruak bere suntsipenaren bluesa. Knockin'on Heaven's Door. Blues horren oihartzunak berehala heldu dira Ipar eta Hego Karolinara. Igitai formadun bi femme fatale izan dira errudunak: Katrina eta Ofelia. Biak ere kutsu literariodunak. Azkena, bere burua ibaira bota zuen Hamleten maitale ezinezkoa; lehena, zilegi balekit izenari ukitu bat ematea, ohorea galdu zuen Böllen pertsonaia gogoangarria. Ez al zaizue susmagarria iruditzen urakanen eta emakumezkoen artean dagoen harremana? Dirudienez, mendeetan zehar Antilla uharteetan sainduen izenak baliatu izan zituzten urakanak izendatzeko. Urakanak lur barrena astintzen zuen egunaren arabera jartzen zioten izena. Clement Wragge meteorologo australiarrak erabili zuen lehen aldiz emakume baten izena. XIX. mendearen bukaeran, hain zuzen. Ez dakiguna da zergatik erabili zuen emakume batena: miresmenagatik ala hisiagatik. II. Mundu Gerran, asko ugaldu zen AEBetako armadan urakanei emakume izenak jartzearen joera. 1979tik aurrera genero bien izenak tartekatzen hasi ziren, hala gizonenak nola emakumeenak. Adituen ustez, pertsonen izenak motzak eta identifika errazak dira. Hots, dagoeneko prest daude datozen bost urteetan Atlantikoa bisita dezaketen urakanen izen posibleak. Sei urtean behin berritzen da izenen zerrenda. Zerrendatik kanpo geratzen direlarik sona handiko urakanak. Izenak izana dakarrela diote. Urakanen kasuan, bete-betean. Jaio gabeko urakanek izen bat dute zain. Horrats gure aurreikuspen ahalmen laburra: tragedia aldez aurretik izendatzea.