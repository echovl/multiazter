Docutec Nerea Larrañaga. Nutrizio inkesta 2005 Nutrizio Inkesta 2005 izeneko lanean Euskal Autonomia Erkidegoko gazteen jateko ohiturak eta osasun-egoera jorratzen dira. Ba al da berrikuntzarik aurreko lanekin alderatuz? Nutrizio Inkesta 2005 izeneko lanean Euskal Autonomia Erkidegoko gazteen jateko ohiturak eta osasun-egoera jorratzen dira. Ba al da berrikuntzarik aurreko lanekin alderatuz? Berritasunik handiena da gure erkidegoan ez dela aurretik nutrizio-inkestarik egin. Egin izan dira eskola-umeekin hainbat hiritan: Bilboko eskola batzuetan egin da inkestaren bat edo beste, eta baita Gasteiz eta Nafarroa biak batera hartuta ere. Eta nerabeekin, berriz, Gipuzkoan egin zen -uste dut, gainera, doktorego-tesi bat izan zela-. Baina haur eta nerabeak kontuan hartuta eta hiru probintzietako biztanleak barne dituela, ez da sekula egin. Orain dela hogei urte egin zen helduena, 24 urtetik gorakoena. Baina oraingo hau 4-18 urte bitartekoei egin zaie. Zergatik aztertu dituzue umeak eta nerabeak, bereziki? Arrisku-talde jakin bat al dira? Bueno, batetik, sekula ez delako egin adin horretakoekin inkestarik; eta bestetik, arrisku-talde edo talde berezi bezala kontuan hartzekoak dira garapen-prozesu batean daudelako. Beharrak aldatzen joaten dira haurtzarotik helduarora, eta gomendioak ere aldatzen joan behar dute. Intelektualki ere heziketa-prozesu batean daude eta sustapen eta heziketa programetarako ere ondo dago jakitea zein egoeratan dauden, gero nora bideratu nahi dituzun jakiteko ere. Bestalde, esan beharra dago umeei inkestak egitea oso zaila dela; izan ere, umeek guraso edo arduradun baten laguntza behar izaten dute, beraiek ez baitute askotan jakiten nola erantzun. Atentzioa eman dit, gosariaren kasuan, neska-mutikoen % 4k ez duela sekula gosaltzen. Gosariaren ekarpena egun osoko kalorien % 20-25ekoa izatea gomendatzen bada, zer gertatzen da gosaltzen ez duten edo kale egiten duten horiekin? Kontuan hartzen baldin badugu aste-bukaerak ere barruan sartuta daudela, % 4 ez da oso altua. Larunbat eta igandetan, nerabeak, adibidez, askotan jaikitzen dira zuzenean bazkaltzera. Ideala % 0 litzateke, baina % 4 hori Espainiakoarekin konparatuz gero, beraiek % 8 inguruan dabiltza (adin-talde pixka bat zabalxeagoa aztertu zuten: 2tik 24ra). Eta horrek zein ondorio ditu? Ba, eskola edo lanera gosaltzeke joaten direnak -edo garenak-, energia edo kaloria horiek falta zaizkienez gero, errendimendua baxuagoa dutela. Gehienek hamaiketako bat edo otordutxo bat egiten dute bazkal aurretik. Adin batera arte -uste dut ez dietela uzten eskolatik ateratzen-, eskola-orduetan, atseden-garaian, etxetik eramandakoa jaten dute. Baina 14 urtetik aurrera, kanpora ateratzen dira eta hor, badakigu zer erosten duten: opil industrialak, litxarreria...   Ikustekoa izango da zer hamaiketako egiten duten. Jakina, horrela ere ez duzu hain ondo bermatzen kalitatea. Etxean gosalduta bidaltzen badituzu, ondo gosalduta, ez dute tartean horrenbeste behar. Datuen arabera, egunean 2.000 bat kaloria hartzen omen ditugu. Ez dakit hori den kopuru egokia. Inkesta honetan atera da energiaren % 17 sartzen dutela gosaritan, batez beste. Gomendioak dio % 20-25 hartu behar genukeela. Hamaiketakoan, bestalde, % 4 sartzen dute, jaten dute. Bata bestearekin lotuz gero, % 20 horretara behintzat iristen dira, baina kalitatearena ez dago hain argi. Ez dakit kalitate horren ondorio izango den ala ez, baina inkestan, obesitatearen eta gainpisuaren inguruko datuak ere aipatzen dira eta, adibidez, inkestaren arabera, umeen % 12 obesoak dira. Bestalde, Javier Aranceta adituak aipatzen du % 15era ere igotzen dela Estatu espainiarrean eta AEBetan % 25eraino ere igotzen dela. Ez dakit zuen aldetik gomendio jakinen bat emango zenuketen gai honen inguruan. Gure inkestan agertu zen 2.000 kaloria, batez beste, jaten dutela egunean. Sexuaren eta adinaren arabera, nahiko orekatua dago gomendioa eta jaten dutena. Gertatzen dena da beste aldagai batzuk daudela tartean, eta hor oso garrantzitsua da jarduera fisikoa. Eskolatik kanpo zer jarduera egiten zuten galdetu genien inkestan, eta ikusi dugu loditasuna edo gorputz-masaren indizea eta jardueraren kurbak oso parekatuta daudela. Sartzen duzuna eta erretzen duzuna ez baldin badago parekatuta, obesitatea sortzen da. Gure datuen argitan, gure ume eta nerabeen % 12 obesoak dira, baina gainpisuan daukate beste % 16k; biak batuta, ia % 30ek gainpisua dutela agertzen da. Umetan edo nerabetan obesoa dagoenak arrisku handia du heldutan ere hala izateko. Osasun Sailak 2002. urtean 16 urtetik gorakoei egindako osasun-inkestaren arabera - bost urtetik behin egin ohi du inkesta hori- gizonezkoen erdiek eta emakumeen % 40k gainpisua dute. Nerea, amaitzeko, ez dakit datu horiek kontuan hartuta, emaitza orokorrik atera litekeen ala oso gauza partikular eta pertsonalak diren? Nik uste dut garrantzitsuenetakoa dela jarduera fisikoa baxua dela, batik bat nesketan. Orokorrean esanda, adin batetik gora neskek oso jarduera edo kirol gutxi egiten dute eta lodiagoak dira. Janarien aldetik asko dakite gaur egungo gaztetxoek, galderei oso ondo erantzuten diete, heziketa ona dute, badakite zer den ona, zer txarra. Baina gero egunerokoan, zer jaten dute? Ba, haragia, pasta, arroza eta horrelako gauzak; gustukoa ez dutenetik, aldiz, gutxi: barazki-berdurak, arraina... Potajea ere gutxi, eta pena da zeren garai batean hemen potaje asko jaten baitzen eta, horrela, landare-proteina asko hartzen genituen; orain, berriz, haragi gehiago jaten dugunez, animalia-proteinak, animalien gantza sartzen dugu gorputzean. Orduan, gomendio orokor bezala, nik uste dut berdura, lekalea, fruta eta arraina jaten dena baino gehiago jan beharko litzatekeela, eta denetik jan.