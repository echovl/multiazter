Docutec Arrainak Artikorantz doaz Atlantikoko arrain sardak iparralderantz jotzen ari dira, ur hotzagoen bila, klima aldaketak eta itsasoaren berotzeak bultzatuta. Bakailaoak eta eglefinoak ur hotzagoen bila joan dira, eta hegoaldeko arrainak gero eta iparralderago dabiltza Atlantikoko arrain sardak iparralderantz jotzen ari dira, ur hotzagoen bila, klima aldaketak eta itsasoaren berotzeak bultzatuta. Hona Erresuma Batuko zientzialariek ondorioztatu dutena, azken 25 urteotako arrain populazioak aztertuta. Ipar Itsasoko bakailaoa eta eglefinoa artikorantz ari da egiten, eta Mediterraneo inguruko hainbat espezie iparraldera heltzen ari dira, Atlantikoan barrena. Ikertzaileen arabera, litekeena da joera horrek datozen urteotan hainbat espezie desagerraraztea. «Harrigarria da jendeak pentsatzea klima aldaketak etorkizunean eragingo digula, gero eta argiago ikusten dugunean aldaketak dagoeneko gertatzen ari direla», esan du Allison Perry ikertzaileak. Gradu bat igo da Ipar Itsasoko uraren tenperatura azken 25 urteotan. Horren ondorioz, 21 espezieren banaketa aldatu da. Horietako 18k iparralderago jo dute. Beste espezie batzuek, latitudea aldatu ordez, ur sakonagoetan bilatu dituzte tenperatura hotzagoak, platuxak eta arraia zerrak, esaterako. Beste kolpe bat Bakailao eta eglefino sardak 100 kilometro baino gehiago mugitu dira Artikorantz. Lehenak babestu beharrean daude, nazioarteko agintarien arabera, gehiegi arrantzatu dituztelako eta sardak oso ahulduta daudelako. «Ekosistema horiek presio handia pairatzen dute eta hau beste kolpe bat da», esan du Perryk. Izan ere, bakailaorik eta Bizkaiko Golkoko legatzik ez harrapatzeko aholkatu zuen urrian Itsasoaren Esploraziorako Nazioarteko Kontseiluak (ICES), espezieoi berriz indartzeko aukera emateko. Hainbat arrain espezieren kopurua «inoizko txikiena» da Europako itsasoetan, ICESek zabaldu zuenez. Litekeena da klima aldaketak arazoa handitzea. «Sardak berriz haztea nahi badugu kontu handiagoz ibili beharko dugu», esan du Perry ikertzaileak, «egungo baldintzak ez direlako duela 25 urtekoak bezain egokiak». Klima aldaketak espezieen banaketan duen eragina nabarmendu dute azken urteotan eginiko hainbat ikerketek. AEBetako ikertzaileek 2003an esan zutenez, 99 txori, tximeleta eta belar alpetar espezie 600 metro iparralderago jotzen dute urtero, Lurraren berotzea dela eta. Atlantikoko espezien inguruko azken ikerketak erakutsi duenez, arrainak askoz azkarrago ari dira jotzen iparraldera: bi kilometro inguru urteko, batez bestean. Joera horrek itsasoko ekosistemetan kalte handia eragingo duela adierazi dute ikertzaileek. Izan ere, arrain txikiagoak, hau da, bizitza ziklo laburragoak dituztenak dira iparraldera errazen jotzen dutenak. Arrain handiagoak atzerago gelditzeko joera dute. Klimaren aldaketaren ondorioz, ekosistemak puskatzen eta harrapariak eta harrapakinak banantzen ari direla ondorioztatu dute. Itsasoak berotzen jarraitzen badu, 2050. urterako bakalada eta beste arrain komertzial batzuk desagertuko direla nabarmendu dute. Bakailaoak eta eglefinoak iparraldera jotzen duten bitartean, hegoaldeko arrainak ari dira haiek ordezkatzen: oilar eskuina eta bakailaoaren familiako beste espezieak, esaterako. «Ez da arrainen migrazio kontu hutsa», esan du Perry ikertzaileak: «Epe luzerako erantzunak dira, itsasoaren berotzea dela eta. Harrituta gaude, aldaketa hori handi eta zabala dela ikusita».