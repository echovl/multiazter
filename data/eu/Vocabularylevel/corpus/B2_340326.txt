Docutec Maite Erro: "Erabat murgilduta nago proiektu honetan" Maite Errok "ilusioa" aipatzen du behin eta berriro. Unibertsitateko mundua alde batera utzita, joan den urteko maiatzean Emakumeen eta Gizonen arteko Berdintasunaren Defendatzaile izendatu zuten. Irakaskuntza oso gustukoa duela aitortzen badu ere, "atzera begiratzen ez duen horietakoa" dela eta proiektu honetan erabat murgilduta dagoela azpimarratu digu.  Elkarrizketa honetan lehenengo urte hau nolakoa izan den azaldu digu. Azken 12 hilabeteak erronkaz beterik egon dira Maite Errorentzat. Nagusiena, Defentsa Erakundea abian jartzea. Ia erreferentziarik gabe sortua, dagoeneko, martxan da bulegoa. Gasteizko Gaztelako atearen 25.ean dago kokatuta eta sektore pribatuan gertatzen diren diskriminazio-kasuez arduratzen da. Errok dioenez, berdintasun erreala lortzeko oraindik asko dago egiteko, baina erakundea martxan jartzea beste aurrerapauso garrantzitsu bat da berdintasunaren bidean. Gasteizko erdigunean kokatuta, otsailetik martxan dago Emakumeen eta Gizonen arteko Berdintasunaren Defentsarako Bulegoa. Nola ekin diozu lanari? Ilusio handiz, noski, proiektu honetan sinisten dugulako eta emakumeen berdintasun erreala lortzeko beste tresna berri bat delako. Euskal Autonomi Erkidegoan Berdintasunaren Legea daukagu. Estatu mailan, berriz, Berdintasun Eraginkorraren Lege Organikoa onartu berria da. Eta orain, berriz, Defentsa Erakundea daukagu. Estatuan ez dago beste erreferenterik, hortaz. Bide berri bat irekiko du? Aitortu behar dut, ilusioaz gain, kezka pittin batez ekin diodala lanari, erronka handia baita erakunde bat martxan jartzea. Gainera, zuk diozun bezala, ia-ia ez dago erreferentziarik. Erreferentzia esanguratsuenak Europako iparraldean daude: Suedian, Norvegian eta Finlandian, nagusiki. Herrialde horietan duela 25 urte sortu zituzten generoaren defentsarako erakundeak eta lege sendoek babesten dituzte. Gainera, azkeneko ikerketen arabera, gizonen eta emakumeen arteko ezberdintasunak nabarmenki gutxitu dira iparraldeko herrialde horietan. Zein izango dira Defentsa Erakundearen helburuak? Emakumeen eta Gizonen arteko Berdintasunerako Legean eta Erakundearen dekretuan oinarrituta, nagusiki bi xede ditu Defentsa Erakundeak. Alde batetik, Euskal Autonomi Erkidegoan gizonen eta emakumeen berdintasun-printzipioa betetzea. Eta bestetik, sektore pribatuan gertatzen diren sexu diskriminazio-kasuetan herritarrak defendatzea izango da erakundearen helburu nagusia. Izan ere, sektore pribatua baita Defentsa Erakundearen esku hartze esparrua. Hortaz, Arartekoaren osagarria da: Arartekoaren esku hartze eremua sektore publikoa da eta Defentsa Erakundearena, berriz, pribatua. Ikusten duzun bezala, bi erakundeak oso parekoak dira, baina esku hartze eremuak erabat ezberdinduak daude. Zer nolako harrera izan du? Kontuan izan behar dugu erakunde publiko hau sortu berria dela eta baita nire izendapena ere, joan den urteko maiatzean izendatu ninduten-eta. Ondorioz, esan daiteke erakundea nahiko ezezaguna dela oraindik. Nire ustez, herritarrek oraindik ez dakite Emakumeen eta Gizonen arteko Berdintasunerako Defentsa Erakundea zer den; zertarako dagoen edota bere eginkizunak zein diren. Bulegoa zabaldu baino lehen, Defentsa Erakundeari buruzko liburuxka bat sortu genuen eta, orain, informazio hori zabaltzen ari gara, herritarrek erakundearen berri izan dezaten. Egia da erakundea ezagutzera emateko denbora beharko dugula. Horixe da errealitatea. Salaketarik jaso al duzue? Bai, pixkanaka, ari dira iristen. Kasu gehienak lan-munduan emandako diskriminazio-egoerak dira. Nagusiki, kontziliaziorako eskaeren aurrean, emakumeek oro har, eta gizon batzuek, topatzen dituzten arazoak azaltzen ari dira. Jendartearen esparruan ere, zenbait kasu jaso ditugu: gehienbat elkarte gastronomikoetatik, non emakumeen partehartzea mugatuta dagoen. Emakumeak zein gizonak azaldu dira kexa horiekin. Horrez gain, esan nahi dut beste mota  bateko diskriminazio-egoera batzuk ere badaudela, bulegoan oraindik jaso ez ditugunak: adibidez, soldata-diskriminazioa eta erantzukizun handiko lanpostuetara iristeko emakumeek aurkitzen dituzten oztopoak. Estatistikek diote kasu horietan diskriminazio-egoerak gertatzen direla, baina guk ez ditugu salaketak jaso. Hil honetan, urtebete Defendatzaile kargu berria hartu zenuela. Nola laburbiltzen dituzu 12 hilabeteok? Landutako lau esparru aipatuko dizkizut: Defentsa Erakundearen egoitza martxan jarri; bost urteko lan plangintzaren zirriborroa idatzi, lortu nahi duguna zehaztuz; sexu diskriminazio-egoeretan dauden herritarrei lagundu; eta, azkenik, Europako iparraldeko herrialdeetan dauden genero-defentsa erakundeen lan-esperientzia ezagutu eta lankidetza harremanak bideratu. Nagusiki, horiek dira orain arte landu ditugun esparruak eta horiek lantzen jarraituko dugu. Eta zein izan dira erronka nagusiak? Eta lorpenak? Erronka nagusia, Defentsa Erakundea martxan jartzea: lorpena, berriz, egoitza martxan jarri izana. Otsailean inauguratu zuen Lehendakariak eta, dagoeneko, hautatutako lan-taldea lanean ari da eta kasuak aztertzen ari gara. Ez da gutxi, kontuan izanik zer den hutsetik hastea eta hori martxan jartzea. Espainiako Gobernuak ere Berdintasunaren Lege Organikoa onartu berri du. Zein alde ditu EAE-koarekin? Zer ekarriko du? Sektore pribatua eta lan-mundua kontuan izanik, lau ekarpen garrantzitsu aipatuko nituzke: aitatasunaren baimena bi egunetik 15era pasa da eta aldaketa hori oso garrantzitsua izan da; 250 langile baino gehiago dituzten enpresek berdintasun-plan bat eduki behar dute; berdintasun-neurriak hitzarmen kolektiboetan barneratzea enpresan dauden langile-kopurua kontuan hartu gabe; eta, azkenik, aipatuko nuke enpresa handietan lau urteko epean administrazio kontseiluetan partehartzaileen %40 emakumezkoak izatea, nahiz eta enpresak ez dauden behartuta hau betetzera. Legeak babestuta, berdintasunaren bidea zabalik badago ere, gauza asko gelditzen dira berdintasuna errealitate bilakatzeko... Zein esparrutan izango da zailagoa? Aurrerapauso handiak eman direla zalantzarik ez dago, hala ere, zuk diozun bezala, berdintasun erreala lortzeko oraindik asko dago egiteke. Jendarte osoaren inplikazioa beharrezkoa da berdintasun erreala eta eraginkorra lortzeko, berdintasuna eskubide bat baita eta ez da soilik emakumeen gauza. Hizkuntza bera zaintzea ere oso garrantzitsua da: aipatzen ez dena ez da existitzen eta aipatzen dugun modura da existitzen dena. Sektore bat zehaztea, berriz, zaila da, emakumeen kontrako jarrera diskriminatzaileak hor daude eta nire ustez, sektore publiko nahiz pribatuan gertatzen dira. Unibertsitateko irakasle eta errektoreorde izan zara. Unibertsitateko giroaren falta sumatzen al duzu orain? Izan ere, irakaskuntzaren munduan oso gustura omen zeunden... Ez, erabaki bat hartzen dudanean ez dut atzera begiratzen. Egitasmoa benetan ilusio handiz hartu nuen eta dauzkan zailtasunez kontziente izanik, oso ilusionatuta jarraitzen dut. Erabat murgilduta nago egitasmo honetan.