Docutec Begiak Gizonezkoak emakumeari begiratzen dionean, zer dion begiratzen, badirudi nabarmen samar dagoela; nabarmen, denen esanean. Emakumeak gizasemeari begiratzen dionean, ordea, soil diferente omen da: begiak, begirada, begitartea ikusten omen du eta estiman hartzen lehen kolpetik. Zakurraren putza! Ekaineko egun polit batean txangoan ziren irten lau lagunxahar ezkondu. Hasi Lili jauregi bikainetik, Endoia eta Zelailuze eta Aittola Zahar paregabeak bisitatu, eta, gooora eta beheeera, begiak ederrez aserik, eguerdirako Lastur zuten jo. Titare zulo hartan bazen jende emana. Lau lagunok gazte usteko gizon larri aurki-aitonak ziren: Kazka, Moxo, Borde, Tellei. Ez atzo goizeko bildotsak, laurak ere. Lehenengo hirurak soin ederrekoak noski, goi eta behe egoki osatuak, gizon eta erdi eginak; laugarrena, hainbestean, bere gantza eta galtza jarioan. Azken honek, ordea, gainerakoak nolabait baina, begiak zituen ikusgarri ederrak: berde-berde argi zoragarriak. Iritsi zen bazkaltzeko tenorea. Jarri ziren laurak mahaira. Ekin zioten jan-edanari Otordu eta ondoko denbora luze guztian, joan-etorrian, hamaika neska gordin xamur aritu zen zerbitzari. Neska lorekoak denak. Lau lagunxaharrak, berriz, gogotik ahalegindu ziren, bakoitza bere aldetik, graziak egiten, asmatzen eta esaten kamarera guapa haiei Hiruri hitz bizian erantzuten zieten neska pinpirinek, gizon-eta-erdienganako guztizko arretaz Tellei begi ederrari, aldiz, motzean erantzun zioten aldiro, txixa baino epelago. Auskalo nora begira zebiltzan neskatilak: inork ez zion haren begi politei erreparatu. Telleiren begi berdeetan esperantza ihartu egin zen, beste behin.