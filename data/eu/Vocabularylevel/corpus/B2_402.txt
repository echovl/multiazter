Docutec Oihaneko legea asteburuko parrandetan Gazteak, gaua eta biolentzia. Azken garai honetan batera agertzen da sarritan hirukote hori. Etorkinak ere horri batu beharreko laugarren alderditzat dauzkate askok. Joan den hilean, Bilboko San Ignazio auzoan pertsona bat hil zen, Privee diskotekan. MIKEL CARRAMIÑANA Gazteak, gaua eta biolentzia. Azken garai honetan batera agertzen da sarritan hirukote hori. Etorkinak ere horri batu beharreko laugarren alderditzat dauzkate askok. Joan den hilean, Bilboko San Ignazio auzoan pertsona bat hil zen, Privee diskotekan gertatutako liskarren ondorioz. Auzokoek Poliziaren kontrola areagotzea eskatu dute, eta udal agintariek pub eta tabernetako jabeengan utzi dute segurtasuna indartzeko ardura. Errudun argirik gabeko gurpil honetan, gazteak dira protagonista, eta gizarteak, nola edo hala, etorkinen taldeei egotzi die ardurarik handiena. Bilboko Udalak aspalditik ezarri ditu asteburuetako polizia kontrolak, baina, gazte askoren ustez, euren arteko liskarrak eragotzi beharrean, auzokoen kexuei erantzuteko besterik ez daude kalean; alegia, tabernek itxi behar dutenean ixten dutela kontrolatzeko eta kaleko leku jakin batzuetan edan ez dezaten. Urriko hilketa gertatu ondoren, herritarren segurtasunari buruzko kontseilua sortzea erabaki du Udalak. Orain arte, asteburuetan Ertzaintza Mazarredo kalean aritzen da, eta udaltzainak, berriz, Deustua, San Ignazio eta Zazpikaleak kontrolatzen dituzte. Gazteen iritzia Arazoaren nondik norakoak aztertzeko, Bilboko bi gazterekin hitz egin dugu eta asteburuetan kalean zer ikusten duten galdetu diegu. Bikendi Goiko-Uria asteburu oro atera ohi da bere lagun taldearekin, Bilbon eta Bizkaiko beste hainbat herritan, kalera batzuetan eta taberna edota diskoteketara besteetan. Haren arreba Batirtzerekin topatu dugu; bera baino gazteagoa da; lau urteko aldea dago bien artean: 23 ditu batak, eta 19 besteak. Gaueko parrandetan gazteen arteko biolentzia sarritan ikusi ote duten galdetuta, baietz erantzun dute: "Jakina, edozein txikikeriarengatik has daiteke borroka". Neska ados dago bere nebak esandakoarekin: "Nahi gabe inor bultzatu izanagatik ere sor daitezke tirabirak", gaineratu du. Gazteen giroak oso desberdinak direla jakin badakigu, eta horretaz zer esana badute gure elkarrizketatuek: "Euskal giroetako gazteek ez dute euren artean liskarrik sortzen", dio Bikendik. Gazte honen arabera "etorkinek ekarri dute bortizkeria beltzak eta mairuak etorri direlako ugaritu da". Bere hitzak dira. Beraz, jai giroaren arabera, indarkeria mota bat edo beste izaten da. Goiko-Uriarren esanetan, "pijo eta diskoteka zaleen artean" izaten da bereziki bortizkeria. Horren zergatia jakin nahi izan dugu. Bikendik argi eta garbi adierazi du: "Gaiztoenak izan gura dute; Barakaldon, esate baterako, 15 urteko nerabe bat ere ikus dezakezu borroka bila". Etorkinak jopuntuan Datuek bestela erakatsi arren, erasoak eta lapurretak egiten dituzten etorkinak zigorrik gabe bizi direla uste dute elkarrizketatu ditugun bi gazteek: "Badakite ez dietela ezer egingo, eta, horregatik, nahi beste lapurtzen dute". Batirtzerentzat, aldiz, beldurgarriena zera da, lapurretan aritzen diren etorkinak "taldeetan biltzen" ari direla, "haien artean babesteko". Hori dela eta, arrazakeria pizten ari dela uste dute biek,. Batirtzek guztiek ez dutela berdin jokatzen ere aitortu du. Bikendik ikuspegi zehatza du: "Lan egiteko etorri diren etorkinak, helduak, onak dira, baina asteburuetan kalera ateratzen direnak liskarzaleak dira gehienak. Mairuak dira batez ere. Beltzekin arazorik ez dugu izan". Gazteok etorkinen jatorria oso kontuan daukatela ematen du, hiru talde egin dituzte-eta horiek sailkatzeko orduan: mairuak, beltzak eta hegoamerikarrak. Une oro mehatxupean sentitzen dute beren burua bi gazteek. Bakarrik ibiltzea "arriskutsua" dela uste dute. "Taldean ibili ezean, ezin zara lasai egon". Txema Uriarte:  «Gazte garaiak, berez, biolentzia sortzen du» San Frantzisko izan da azken hamarkadetan Bizkaiko hiriburura etorri diren etorkinen auzoa. Marjinazioa, pobrezia eta gatazkak izan dira nagusi San Frantziskon, eta auzo horretako eguneroko bizitzan eta kultur aniztasunean aditu Txema Uriarte GITE-IPES elkarteko kidearekin hitz egin du Matrakak gazte etorkinen eta biolentziaren inguruan.   Nola egokitzen dira etorkinen seme-alabak? Gizarte bortitz honetara etorritako etorkinek hasieratik ikusten dute beren burua mendekotzat; gizarte sailkapenean beti tokatuko zaie beheko partean egotea. Horregatik, gazte eta nerabe etorkinek euren artean identifikazio eta sozializazio prozesu bat sortzen dute, eta horren bidez, sailkapenean leku hobeagoa topatzen saiatzen dira, gizartean euren indarra adierazteko, besteak beste. Hori da, nire ustez, biolentziaren hasiera. Horrela sortzen al dira etorkin gazteen taldeak? Hego Ameriketan hain ezagunak diren mara horien adibide bikainak dira. Haiek euren barruko balio sistema propioa sortzen dute, eta horren arabera jokatzen dute une oro, eta balio horiek, aldi berean, ez dute zerikusirik gizartearekin. El Salvador eta Guatemalan ezagutu ditudan mara batzuk 8.000 lagunekoak ziren; San Frantziskon sortutakoak hamar gazte ingurukoak dira. Batek izaten du, normalean, identifikaziorik handiena, eta ideologo zereginak ere hartuko ditu. Nola uztartzen da fenomeno hori hemengo gazterian? Batzuetan etorkinen banda horiek sortzen duten bortizkeria ez da gizartera bueltatzen, haien kolektiboetan gelditzen delako. Beste batzuetan, ordea, gizartera bideratzen dute, baina jatorriaren arabera izaten da hori. Afrikako jendeak errazago gizarteratzen ditu bere arazoak, eta hegoamerikarrek, aldiz, taldearen barruan konpontzen dituzte gatazkak. Dena den, talde identifikazioa handia izango da batzuengan, eta oso txikia beste askorengan. Datuen arabera, ez dituzte etorkinek egiten lapurreta, eraso eta bortxaketa gehienak; gizarteak, ordea, kontrakoa zabaltzen du. Gizarte guztiek beren burua defendatzeko antzinako modua dute hori, besteei errua botatzea alegia. Etorkin bat erruduna bada, haren herria eta arraza errunduntzat joko ditu gizarteak, eta hori oso erraz zabaltzen da jendartean. Xenofobia da hori; izan ere, pertsonak dira errudunak, eta ez komunitateak, eta justizia eredu hori bultzatzen du, gainera, Europak. Zein bide jorra daitezke beste egoera baterako urratsak egiten hasteko? Hasieratik, normalago ikusi behar ditugu gure artera bizitzera etorri diren eta etorriko diren arrazak. Folklorismoa gaindituta, pertsona arruntak direla eta gure eskubi-de berberen jabe direla ulertu behar dugu. Ezin diezkigu ezarri izendatzaile jakin batzuk; mairuak edota beltzak direla, adibidez. Halako gauza sinpleak oso inportanteak dira. Bestetik, gure gizarteak sortzen duen bortizkeria errotik jorratu behar da; klase banaketak, azken finean, bortizkeria sortzen duelako. Hemengo egoera berria da, baina Frantzian eta Alemanian gatazka berarekin ari dira etor-kinen bigarren eta hirugarren belaunaldiekin. Zer deritzozu Bilboko Udalak ezarri dituen polizi kontrolei? Arazo bat dago, eta ez da osorik hartzen. Bilboko erdi burgesek ez dute inolaz ere gustuko gazteek beren atarietan edaten ikustea, are gutxiago beren seme-alabak badira; duela hogei urte kalean musuka ibiltzea galarazten zuten bezala. Agintariek, aisialdirako aukerak ugaritu beharrean, mugatu egin dituzte, eta gazteek ez dute topatzen gogoko duten beste aukerarik. Udalak gazterian egiten duen inbertsioa oso eskasa da, eta gastatu beharrekoa Polizian gastatzen dute. Uste dute hezkuntza ordainduta gazteek dena egina daukatela, eta hori izugarrizko gezurra da. Askorentzat hezkuntza kartzela bilakatu da, eta gero kalera atera eta beste kartzela bat topatzen dute: udaltzainena.