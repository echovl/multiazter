Docutec Telebistako iragarkiak "nahitaez" Iragarkiak ematen ari diren bitartean telebista-kate batetik bestera igarotzea eragozten duen aparatua asmatu du Philips konpainiako ikertzaile talde batek. Teknologiak ez du mugarik. Philipsek bere azken asmakizuna kaleratu du: publizitatea ematen ari direnean telebista-katea "izozten" duen aparatua. Horren arabera, ikusleak ezingo luke iragarkiak ematen ari direnean beste telebista-kate batera salto egin. Azken finean, asmakizunaren helburua da publizitatearen orduan zappingik ez egitea. Gainera, grabatutako programa edota filmetan ere iragarkiak ikustera behartuta egongo litzateke ikuslea, aparatu berriarekin ezingo luke-eta abiadura azkarrean pasatu iragarkien tartea. Oraingoz, Philipsek ez du merkatura atera tresna berria. Soilik, asmakizunaren patentea eskatu du AEBetan. Hala ere, konpainia holandarrak etorkizunean tresna hori aukerakoa izatea proposa dezake: hau da, iragarkiak ikustera behartuta egon nahi ez duenak ez du jarriko aparatua bere telebistan, baina tarifa bat ordaindu beharko du. Dena dela, Philipsek esan du ez duela produktu berria merkatuan zabaltzeko asmorik, etorkizunean egin asmo dituen beste berrikuntza batzuen aurrerapena baino ez omen da-eta.