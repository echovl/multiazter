Docutec Hilerokoa? Noizean behinekoa Medikamentu berri bati buruzko albistea. Botika horrek emakumeei hilekoa nahi dutenean bakarrik edukitzeko aukera emango die: 'Seasonale', hilekoak urritzeko pilula. Ikerketako azken fasean dago emakumeen obulazio zikloa luzatzeko botika. Ezaugarriak eta ginekologo batekin elkarizketa.  ARANTXA IRAOLA /  Goi mailako primate emeetan, pubertarotik menopausiara bitartean hilero izaten den odol galtzea izaten da hilekoa. 28 eguneko iraupena izaten duen ziklo baten barnean ulertu behar da. Umetokia obulu ernaldua jasotzeko prestatzen da, eta odol-basoak ugaritzearen ondorioz, loditzen hasten da. Ernalketarik egon ezean, odoljarioa gertatzen da: hilekoa. Gorputzak hala agintzen duelako. Zikloan modu artifizialean eragiteko ahaleginik ez da falta, ordea. Ameriketako Estatu Batuetan, esaterako, ozen hitz egiten hasi dira Seasonale pilulari buruz. Antisorgailua dela diote, eta ziklo menstruala luzatu egiten duela, hiru hilabetekoa bihurtzen du. Ondorioz, pilula horri esker andreek urtean lau odol-jario izan ditzakete. Gustu badute. Pilularen inguruko ikerketak ja aski aurreratuta daude, eta aurki —datorren urtean— merkatuan egongo dela iragarri dute. Botika Eastern Virginia Medikuntza Eskolan garatu dute. Ikerketa taldeko ordezkari Freedolph D.Andersonek harro azaldu ditu ekar ditzakeen onurak. «Urtean 13 hileko izan beharrean lau izango dituzte emakumeek, ondorioz, odol gutxiago galduko dute. Era berean, hilekoak dakartzan zenbait ondorio txar ere, adibidez anemia, saihestu egingo dituzte». Era berean, hilekoaren aurretik maiz zenbait emakumek izaten duten ondoeza arindu egin daitekeela uste dute. Pilulek, gainera, nahigabeko ondorio gutxi izan ditzaketela esan dute. «Dosi oso txikiak erabiltzen egindakoak baitira». Ondorioak izatekotan ohiko pilula antisorgailuek izaten dituztenak izango direla esan dute. Deus larriagorrik ez. «Esaterako, ez du ematen emakumeei pilula hori hartzeak ondoren haurdun geratzeko arazorik sor diezaiekenik», argitu nahi izan dute. 84 egunetan hartu, zazpi egunetan atseden Pilulak 84 egunetan segidan hartu behar dira eraginkorrak izateko, eta ondoren, atseden hartu behar du emakumeak zazpi egunez. Iragarri dutenez, hori izango da botika hartzeko modu egokia. Pilula berriari esker emakumeen bizitza erosoagoa bihurtuko dela uste dute zientzialari eta sendagile askok. Erresuma Batuko Familia Plangiltza Elkartean, esaterako, baikor azaldu dira. «Ongietorria eman behar diegu guk Seasonale pilulei, emakumeentzako beste edozein aukera berriri bezala. Erresuma Batura pilua horiek noiz iritsiko diren zain gaude», eman dute aditzera. Izan ere, hilekoen kopurua urritzeko nahia ez da atzo goizekoa. Pilula berrien karietara hainbat ginekologok beraiek xede horrekin zenbait emakumeri emandako aholkuak ekarri dituzte gogora. Pilula antisorgailuekin hainbat dosi saiatu dituzte behin baino gehiagotan, era horretan, obulutegien zikloa luzatzeko. Aurki dosi zuzena merkatuan egongo dela diote. Emakumeen eskura.Alfredo Otalora: «Hilekorik ez izatea ez da kaltegarria, naturala da hori» Gipuzkoa Poliklinikako ginekologoa da Alfredo Otalora. Hitz-jario oparoa eta argia du, eta hilekoa kontrolatzeak ekar ditzakeen onurei buruz hitz egin zuen atzo Egunkariarekin. Adeitsu.- Kaltegarria al da hilekorik ez izatea? Ez. Inondik inola ere ez, gainera. Hilekorik ez izatea ez da kaltegarria, naturala da hori. Hein batean, hilekoa hilero izatea da naturala ez dena. Hilekoa izan aurretik gorputza haurdun geratzeko prest dago, eta naturala litzateke haurdun geratu, ume bat izan, eta handik hilabete batzuetara beste ume bat izatea, eta handik beste batzuetara beste bat... Horrela emakume batek 20 ume izango lituzke. Hori, jakina, egun Afrikan baino ez da gertatzen.- Eta hilekorik ez izateko botikak erabili daitezke? Jakina. Emakumearen bizitza erosoagoa bihur dezakete. Horietako zenbait botika merkatuan daude, gainera, dagoeneko. Gure artean, esaterako, indarra hartzen ari da Mirena izeneko DIU bat (Umetokiko Barneko Gailua). Aski erabilgarria da, antisorgailua delako, eta bide batez hilekoak asko murrizten dituelako. Europa iparraldean erruz erabili izan da gailu hori...- Eta Euskal Herriko emakumeak zer moduko harrera egiten ari zaizkio? Hor bada arazo bat. Emakume askok hilekoa emetasunarekin lotzen dute, eta ez dute hilekorik gabe geratu nahi. Batez ere, emakume adintsuenen artean gertatzen da.- Baina diozunez, arazoa buruan dago. Emakumea hilekorik gabe ondo bizi daiteke, ezta? Bai, batez ere 40 urtetik aurrera. Aipatu dizudan moduko DIU bat jartzea, esaterako, aukera ona izan daiteke.- Emakume gazteagotan hilekoa guztiz desagertzea ez da komeni? Ez, batez ere beren obulutegiak lanean ondo ari diren jakitea komeni delako, haurdun geratu nahi dutenerako. Horregatik, hilabete batzuetan proba egin behar da, eta hilekoa izatea komeni da.