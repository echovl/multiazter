Docutec Modesto Lomba: "Arroparen ebakera ona amonak preziatzen du gazteak baino hobeto" Moda sortzailearekin elkarrizketa. Bertan jantzen diseinuari buruz azalpenak ematen ditu. Diseinatzaileen lanaren aldeko iritzia azaltzen du. Anorexian izan dezaketen eragina minimizatzen du. ...Premia da janztea baina, moda ez al da kontsumismo hutsa eta ikur kultural bihurtu? Modak eta kulturak bat egin dute, historiak ederki azaltzen duen bezala. Gorputza estaltzeko beharra abiagune hartzen den arren, luze gabe estetikaren kontzeptua agertzen da, biluziari ihes egitea gustu onez eta besteengan atsegina pizteko helburua harturik. Aurkikuntzen garaietan ehunak funtsezko bihurtu ziren: zetaren bidea eta lihoarena dira horren bi adibide. Ehun-fabrikak iraultza industrialaren eta emakumearen askapenaren ikur bilakatu ziren. Baina moda munduko iraultza nagusia joan den mendearen erdialdean gertatu zen, diseinatzailea agertu baitzen estreinakoz. Arropagintzatik sorturiko profesional horrek ez du jatorri jakinik. Sormen alderdia eta alderdi industriala bereizten hasi dira, orain ez du jostunak erabakiko zer egin behar duen, moda sortzen duen diseinatzailearen lana horren aurretik dagoelako. Dena den, moda eta diseinua ez dira nahasi behar. Moda diseinuaren ondorio izaki, kontsumo gehiagoren eragile bada ere, kontsumitu beharreko ideia berriak sortzea ez da diseinuaren helburu bakarra, eginkizun sakon eta iraunkorragoa du, joera sortzailea baitu sorleku. ...Azken hamarkada honetan diseinugile berriak estetika minimalistaren alde agertu dira: beltza, zuria eta, batez ere, soiltasuna. Minimalismo hori efimeroa da ala, zeharo beste aldera, sendo finkaturiko mugimendu artistikoa? Minimalismoa ere bilakatu egingo da, barrokoa edo erromantizismoa bilakatu ziren bezala, mugimendu artistikoa den aldetik: halakotzat, gainera, itzali egingo da azkenean, baina bertako kontzeptuak beste hainbat alorretan txertaturik utziko ditu: etxean, musikan eta, akaso, gastronomian bertan ere bai. Pasatu, pasatuko da, dudarik gabe, oraino hori bazterrean uzteko bezain korronte indartsurik sortu ez bada ere. Hona mende bukaeraren beste bereizgarri bat: diseinua merkatzea, gorantz datorren modaren balio erantsia daraman arropa merkea, alegia. Kontsumitzaileak ederki daki zer den merkea, sasi-luxuak ez du engainatzen. Kalitate handiko ehunak erdi dohainik eros daitezkeela agertu nahi izan du merkatuak, baina edonork daki hori ezinezkoa dela. Arropa merkea erosten duzunean jakin behar duzu haren bizitza laburra izango dela. Egun, berriz, irudia eta diseinua erantsi zaizkio arropa horri eta, hortaz, arazoa hortxe agertzen da: diseinua ez da erregistratzeko moduko copyright bat. Eliteko diseinua herritartzeak nolako eragina izaten du sortzaileengan? Hori ez dugu kezka larria, erosteko unean ez faltsifikaziorik ez imitaziorik hartu nahi ez duen kontsumitzailea bizirik dagoelako oraino. Kopia merkeak eta jatorrizko lan garestiak bizirik irauten duten bitartean, bitarteko zona hori ezabatzeak kezkatzen nau ni. Konparazio baterako, Picassoren litografia bat ala Picassoren koadro bat erosteko aukera, kontsumoa edo goi-mailako kontsumoa, hor dago koska: biek dute balioa, bakoitzak berea, baina batetik besterako aldea sekulakoa da. Ospeko jantzi bat edukitzea gustatuko litzaigukeen eta edukitzeko ahalbiderik badugun, horra kontsumitzaile garen aldetik geure buruari egin beharreko galdera. Moda eta anorexiaren arteko loturaz... Gainditzen hasitako gaia da hori. Moda eta gaixotasun hori lotzeak hedabideetan morboa sortarazi zuen arren, errealitateak frogatu eta sendagileek egiaztatu zutenez, anorexia gaitz serio eta konplexuegia da, ezin egotz lekioke modako diseinugileek halako edo bestelako itxurak agertzeari. Ez dugu horrenbesterainoko ahalmenik. Anorexia arazo larria da: amari modeloak argal-argal izateak alabaren anorexia eragin duela esatea ez da batere mesedegarria haren sufrikarioa arintzeko. Arropa ez ezik, bazter guztiak ere bete ditu dagoeneko modak: osagarriak, apainketa, perfumeak, etxeko tresnak... Artisau izateari utzi baitio diseinugileak, egun bere lana orokorragoa da. Modako diseinugile batzuk, hezkuntzaz, arkitekto, ingeniari edota filosofoak dira. Diseinatzailea zaletasunen analista da eta denetik egingo du azkenean, diseinuak dena biltzen baitu bere baitan. Diseinugile baten markak, maiz, era guztietako produktu ugari ditu. Enpresariak animatuko nituzke nik hemendik, alor horretara jo dezaten, oso copyright gutxi ditugulako. Italiar diseinua horixe da, hain zuzen, alor guztietako diseinua. Geure lizentziak egin behar ditugu guk. (moldatua)