Docutec Etxeko lana BPGaren %40 Eustat erakundearen ikerketa baten emaitza estatistikoak. Etxeko lanak ekonomia osoaren barruan duen garrantzia azaltzen du. Emakumeen garrantzia azpimarratzen da. Iritzirik gabeko datuak dira, beste herri batzuekin konparazioak egiten ditu. Diruari dagokionez, etxeko jarduna 2,2 bilioi pezetakoa izan zen urte berean Soldatarik gabeko etxeko lana BPGaren %40 izan zen 1998an Etxeko lanak ekonomiaren jardueran izango zukeen kopurua aztertu du Eustat erakundeak ¿ Etxeko ekoizpenak behera egiten du ekonomiaren gorakadarekin, eta gora atzeraldiekin ¿ Emakumezkoen %75ek hartzen du parte etxeko ekoizpenean, eta soilik gizonezkoen %25ek Europar Batasuneko Estatistika Erakundeak gomendatzen duen metodologia erabili du Euskal Estatistika Erakundeak (Eustat) Etxeko Produkzioaren Kontu Sateliteak deritzon azterketa lantzeko garaian. Lourdes Llorens Eustateko zuzendariak atzo EAEko legebiltzarreko Lan eta Gizarte Ekintza batzordean azaldu zuenez, oso erakunde gutxik egin dituzte halako neurketak Munduan. Azterketan 1993 eta 1998 urteetako datuak aurkezten dira, urte horietakoa baita denboraren erabilerari buruzko inkesta, non biztanleriak etxeko lanei zenbat denbora eskaintzen zien zehazten zen. Kopuruak aintzat hartuz, Barne Produktu Gordinean (BPG) etxeko jarduerak izango zukeen kopurua kalkulatzen saiatu da Eustat, gainontzeko jarduerak zenbatzeko erabiltzen diren irizpideekin. Atzerapena %10 izan da 1993tik 1998ra Datuetan sartuta, 1998an soldatarik gabeko etxeko lana BPGaren %40 izan zen. Zenbakietan, 2,2 bilioi pezeta izango litzateke jardunaren kopurua. 1993ko datuekin alderatuz, %10eko atzerapena gertatu zen. Llorensek azaldu zuenez, etxeko jardunaren eta ekonomiaren zikloak «kontrajarrita» daude. Ekonomiak loraldia izaten duenean, 1998an jazo bezala, etxeko produkzioak atzera egiten du. Aldiz, ekonomiak beheraldia pairatzen duenean etxeko jardunaren hazkundea gertatzen da, 1993ko datuetan islatzen den legez. Antzeko azterketa egin duten herrialdeen datuak kontuan hartuz, oro har etxeko ekoizpena BPGaren erditik hurbil kokatzen da, %35 eta %55 artean da. Alemaniak du portzentairik handiena, 1992ko azterketa baten arabera %68 hartzen baitzuen etxeko lanak. Urte berean Australiaren BPGren %54 izan zen etxeko ekoizpena. EAEko kopuruaren azpitik Norvegia (%38), EEBBak (%32) eta Frantzia (%31) daude. Dena den, azken bien datuak nahikoa zaharrak dira, 1976 eta 1975ekoak. Etxeko lan horren truke jaso beharreko soldata ere kalkulatu du Eustatek. Soldata oinarriak 150.000 pezetakoa izan beharko luke hilero. Hots, 1.100 pezeta baino gehiago lanean igarotako ordu bakoitzaren truke. Emakumeek ekoizten dute gehien etxean Sexu banaketa argi eta garbi islatzen da etxeko lanari eskaintzen zaion arduran. Emakumeen gehiengo zabal batek, %75ek, hartzen du parte etxeko ekoizpenean. Aldiz, soilik gizonen %25ek. Haatik, 1993tik 1998ra kopuru hori ia bost puntu igo dela nabarmentzen du Eustaten txostenak. Gorakada, gainera, etxeko jardueraren arlo guztietan gertatu da, aurrerapen nabariena hezkuntza eta bizikideen zaintzan jazo bada ere. Emakumeen parte hartze kopuruak azterketan jasotzen diren beste herrialde batzuetakoa baino ia hamar puntutan gainditzen du. Hurbilen duena Suitza da (%67), eta atzetik Norvegia eta Australia (%66), Zeelanda berria (%65) eta Kanada (%63). Etxeko balio erantsiaren kopururik handiena biltzen duten arloak ostatua eskaintzea (%31,6) eta otorduak eskaintzea (%44,9) dira. Bi horien atzetik daude haurrak eta adineko pertsonak zaintzea (%14,1) eta arropa garbitu eta lisatzea (%9,5)