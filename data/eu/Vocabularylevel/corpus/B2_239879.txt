Docutec Suteak Urtero-urtero ehun mila hektarea mendi eta baso kiskaltzen omen dira Espainiako Erreinuan. Jakitunek diote suteak ez direla udan itzali behar, neguan baizik, suteen sorketa galaraziz: basoak eta mendiak txukun mantenduz, hostoak, egurra eta sasiak... KARLOS LINAZASORO/   Urtero-urtero ehun mila hektarea mendi eta baso kiskaltzen omen dira Espainiako Erreinuan. Urtero-urtero, eta urtetik urtera, gehiago. Eta horixe da neuk ezin sinetsi dudana. Nola ote den posible urtetik urtera baso gehiago birrintzea. Datu zehatzagoak ere irakurri ditut txosten eder horietakoren batean, portzentaiak, estatistikak, gastua, zenbat jende hil den azken urteotan suteak itzaltzen. Dena beldurgarria, dena sinestezina. Ekologiaren kontrako delitu hauek denak, ehuneko laurogeita hemeretzia zuzen esateko, zigorrik gabe gelditzen dira gainera. Piromano, igandezale despistatu, ikazkin temerario, barbakoazale txuloputa, era guztietako fauna orobirrintzaile... denek libro dute bidea nahi duten txikizioa burutzeko. Hemen ere koinaturen bat aberastuko da eta. Jakitunek diote, baina, suteak ez direla udan itzali behar, neguan baizik, suteen sorketa galaraziz. Hori nola egiten den? Bada, basoak eta mendiak txukun mantenduz, hostoak eta egurra eta sasiak garbituz, soberakinak erretiratuz, suebakiak eginez, suaren aurrean hain ahulak ez diren espezieak aldatuz... Neurriak aurrez hartu behar dira, autozaleekin eta tabako erretzaileekin eta beste hainbeste jende gizajorekin egin den bezalaxe. Are zorrotzago piztia hauekin gainera. Ipini legeak, begiraleak, neurriak, debekatu barbakoak eta su era guztiak; edo, mendiak itxi... Astakeria dirudi, bai, mendiak ixtearena, baina askotan ez da beste erremediorik gelditzen, zoritxarrez. Halaxe egin zen leku askotan autoen pasoa galaraziz edo beste hainbat neurri protekzionista eta ez hain herrikoi ezarriz.  