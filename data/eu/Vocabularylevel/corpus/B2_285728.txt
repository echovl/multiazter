Docutec Espai Catalunya Topalekua Kataluniaren Etxe berria Donostian Espai Catalunya Topalekua, Kataluniaren Etxea, ireki berria da Donostiako Federico García Lorca kalean. Euskaldunen eta kataluniarren arteko harremanak sendotzeko asmoz irekia, egoitza honetako arduradunek adierazi dutenez. Eta jakina, gurean bizi diren kataluniarren bilgune ere izango da tokia. Egoitzaren arduradun nagusia Tarragonan jaiotako euskal hiritar bat dugu, Gorka Knör abeslari eta politikari ezaguna. Presidente-ordea, berriz, Urko kantaria izango da. Gune honek taberna eta jatetxea izango ditu, eta bilerak eta ekitaldiak antolatzeko gelak ere bai, eta guztia Via Fora enpresa kataluniarrak kudeatuko du. Besteak beste, euskarazko klaseak ere eskaini nahi dituzte. Donostiako Kataluniaren Etxe hau munduko 111.a da. Euskal Etxeak dauden bezalaxe Kataluniaren Etxeak era badira munduan barrena. Albert Royok, Generalitateko ordezkariak egoitza ireki zen egunean HABEri esan zionez "Kataluniaren Etxe hauek izaera pribatua dute, eta halaxe onartzen du Kataluniako Generalitat-ek". Albert Royoren esanetan Kataluniaren Etxeak izatea oso garrantzizkoa da. Izan ere, Kataluniak ez dauka kanpoan enbaxadarik, eta Kataluniaren Etxe hauek eginkizun hori betetzen dute nolabait. Hau da, Kataluniaren berri ematen dute era antolatuan. "Eta Kataluniako Estatutuaren berri ere eman dezakete, hainbat hedabidek erakutsi duten alderdikeriarik gabe" esan zuen Royok.          Cristina Lagé Donostian bizi den kataluniarra da, eta bilgune honetako idazkari izango da. Gorka Knör eta berak izan zuten orain hiru urte Topalekuaren ideia. Topalekua elkarte gisara onartua behar du Eusko Jaurlaritzak lehendabizi, eta ondoren Kataluniako Generalitat-ek. Onarpenak izanda, administrazioetako diru-laguntzak ere eska ditzake Topaguneak. Eskaintza ugaria          Kataluniar asko denboraldi baterako etortzen dira, adibidez lanera, gero jaioterrira itzultzeko asmoz. Jende honi guztiari hainbat zerbitzu eskaini nahi dizkio Kataluniako Generalitat-ek Kataluniako Etxeen bidez. Zerbitzu horiek hiru multzotan daude sailkatuta: kultura, turismoa eta komertzioa.             Esate baterako, internet bidez ikasi nahi dutenentzako dirulaguntzak jarri nahi dituzte, eta kataluniar unibertsitarioei lo-tokia bilatzen lagundu hemen, eta alderantziz, hemengoei han. Espain Kataluniako telebistako 4 kateak kalitate handiarekin ikusi ahal izateko weba ere izango da. Katea hauek ikusteko ordaindu egin behar da, baina Kataluniako Etxeetako bazkideek erdi-prezioan izango dute zerbitzu hori.          Kataluniako Etxe donostiarrak enpresa pribatuen laguntza lortu du, Via Forarena, hain zuzen. Via Forak sei jatetxe dauzka Katalunian. Baina, ez da gastronomiaz bakarrik arduratzen, beste hainbat kultura-ekintza ere antolatzen ditu, eta horixe bera egingo du Federico García Lorca kalean. Euskarazko klaseak          Cristina Lagék HABEri esan zionez Kataluniako hizkuntza-eskola ofizialetan 700 lagun dabiltza euskara ikasten. Ikasle-kopuru hori handitu egin nahi dute, baina Donostian bizi diren kataluniarrekin. Horretarako euskarazko ikastaroak izango dira Espai Catalunya Topalekuan, eta badira jada izena eman duten hainbat bazkide: "Euskal kulturak tira handia du Katalunian. Baina, alderantziz gertatzea ere nahi dugu. Eta nahi dugu hizkuntzaren bidez ere integratzea kataluniarrak hemen, ez baita erraza, euskarak ez duelako antzik ondoko hizkuntzekin". Edozein izan daiteke bazkide, eta horrek urtean 50 € balio du.          Euskarazko klaseak otsailean hastekoak omen dira. Eta erakusketa ere izango da otsailaren 9tik aurrera, Toni Strubell-en testuarekin eta Lander Larrañagaren argazkiekin. Erakusketaren gaia horixe izango da, zein harreman izan diren euskaldunen eta kataluniarren artean. Eta hasteko, lotura gisara Auñamendi mendikatea hartu nahi dute.           Gorka Knör-ek ere harreman hori nabarmendu zuen: "Kataluniar ugari dago gure artean, eta bestetik turista asko etortzen da handik hona, eta hemendik hara ere ugari joaten dira" esan zigun. Eta kultura sustatu nahi dutela ere adierazi zigun, ez bakarrik Via Forak antola ditzakeen ekitaldien bidez, baita bestelakoekin ere: "Gizartearen baitatik datozen ekimenak gureganatu nahi ditugu eta toki hau eskaini beraiei". Kataluniako literatura klasikoa eta modernoarekin liburutegi bat osatu nahian dabiltza, eta ikus-entzunezko materialak baztertu gabe. Horrez gain, katalanera irakatsi nahi dute, eta hiru hilabetez behin hitzaldiak eman nahi dituzte, eta hango eta hemengo artisten arteko harremanak indartu, adibidez, San Jordi egunean, Diada ospatzean edo Habanera kantaldian...