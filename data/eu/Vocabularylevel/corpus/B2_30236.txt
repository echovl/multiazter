Docutec Zentimo bateko eta biko txanponak Balio txikiko txanponak. Etxe askotan potoetan biltzen diren zentimo bateko eta biko txanponak eztabaidagai dituzte erosleek eta dendariek. Herrialde batzuetan zirkulaziotik kanpo daude, eta beste batzuetan laster izango dira. Inork nahi ez duen dirua   Balio txikiko txanponak. Etxe askotan potoetan biltzen diren zentimo bateko eta biko txanponak eztabaidagai dituzte erosleek eta dendariek. Herrialde batzuetan zirkulaziotik kanpo daude, eta beste batzuetan laster izango dira. Herritar gehienen poltsikoetan eta ia etxe guztietako kristalezko potoetan daude, baina gutxik erabiltzen dituzte. Euroaren zentimo bateko eta biko txanponak dira; agian, desagertzeko zorian dagoen beste espezie bat. Europako Batasuneko herrialde batzuek zirkulaziotik kentzea erabaki dute jada, eta beste batzuk bide bera hartuko dute agian, herritarren eta dendarien eguneroko jardunak bultzatuta.   Praktikotasun kontua da nagusiki. Erosleak eta dendariak ados daude zentimo bateko edo biko txanponak eguneroko erosketetan erabiltzeko txikiegiak eta deserosoak direla iriztean. Txanpon bakar batekin ezin da ezer erosi eta diru-zorroa leporaino betetzeko besterik ez dutela balio esan ohi du jendeak. Dendariak, berriz, kexu dira denbora asko galtzen dutelako kobratzean eta itzultzerakoan, eta are gehiago, eguneroko lana amaitzeko kaxako dirua zenbatu behar dutenean.   Kalean, lagunen artean eta denda barruan dendari eta erosle aritzen dira txanpon horien abantailak eta desabantailak parekatzen, baina kontsumitzaileen erakundeek diotenez, kexu formalik ez dute oraindik jaso.   Europar gehienak, alde batera uztearen alde   Erabiltzaileei dagokionez, Euroguneko herritarren %38ak dio txanpon gehiegi dagoela, eta %56ak, berriz, kopuru egokia dela. Iazko abenduan egindako inkestan, Euroguneko iritzi publikoa txanpon txikiak zirkulaziotik kentzearen alde agertu zen. Zentimo bateko txanpona deuseztatzearen alde %61 dago eta bi zentimokoa deuseztatzearen alde % 55. Deserosoak ez ezik, garestiak ere badira. Altxor Publikoarentzat ez da batere errentagarria zentimo bateko txanponak egitea. Txanpon horrek bi eta hiru gramo artean pisatzen ditu eta bere ekoizpen kostuak balio nominala gainditzen du.   Lehengaien garestitzea dela-eta gutxi gorabehera bi zentimo kostatzen zaie banku zentralei zentimo bateko txanpon bat ekoiztea eta zirkulazioan jartzea.   Finlandiak baztertu zituen lehen aldiz txanpon txikiak eta 2002. urtean arbuiatu zuen bi txanpon hauen erabilera. Gaur egun, ia ezinezkoa da herrialde hartan zentimo bateko edo biko txanponak bilatzea; agian, bildumazaleren batek edo bestek izango du Finlandiako ikurra duen aleren bat, baina herritar gutxik. Edonola ere, erosle batek txanpon horiekin ordaindu nahi badu, dendariak derrigorrez onartu beharko ditu.   Herbehereak eta Belgikak, berriz, txanpon txikiak zirkulaziotik ateratzeko erabakia hartua dute eta Alemania horretan pentsatzen ari da. Herbehereetan, gaurtik aurrera, dendariak prezioak biribiltzen hasiko dira kobrez estalita dauden altzairuko txanponen desagertzea bultzatzeko. «Saltokien %90ek biribildu dituzte prezioak eta besteek hurrengo asteotan egingo dute», adierazi du Carolien Martensek, Txikikazko Merkataritzaren Plataformako bozeramaileak.   Belgikan lan talde bat osatu dute txanponak zirkulaziotik kanpo uzteko estrategia egokiena bilatzeko eta horrek izango dituen eraginak aztertzeko. Zentimo bateko txanpona deuseztatzearen alde herritarren %81 agertu da eta biko zentimoak deuseztatzearekin, berriz, %72. Arazorik ez bada, 2005. urtean kenduko dituzte zirkulaziotik.   Bundesbank Alemaniako Banku Zentralaren iritziz, bi txanponak beharrezkoak ez diren arren, dendari txikiek errefusatu egin dute bazterketa, haren ondotik etorriko liratekeen biribiltzeak «prezioak eta erosleen konfiantza» kaltetuko dituztelakoan. Alemaniako dendari txikien federazioko zuzendariaren esanetan, «gorantz egindako biribiltzean askoz ere arreta handiagoa jarriko dute beherantz egindakoan baino».   WirtschaftWoche aldizkariak egindako galdeketaren emaitzen arabera, alemaniarren %54ak txanpon guztiekin jarraitu nahi dute eta %39ak ez.   Biribiltzearen arazoak   Txanpon horiek zirkulaziotik kentzeko erabakia hartzen bada, prezioak biribildu egin beharko dira zerora edo bostera. Baina biribiltze horrek kontsumitzailea beldurtu egiten du, euroaren sarrerak eragin zuen prezioen igoera datorkiolako burura. Saltokietan ikusten diren prezioek zentimoak adieraziz jarraitu beharko lukete eta ordaintzean ezarriko litzaioke biribiltzea. Prezioen moldaketa Finlandian erabiltzen dena izango litzateke: batean eta bian bukatutakoak zerora jaitsiko lirateke, zortzian eta bederatzian bukatutakoak hamarrera igo eta hiruan, lauan, seian eta zazpian bukatutakoak, berriz, bostera. BILLETEAK Txanponak erabilita ez da txikitzen erosteko ahalmena Txanponekin erosteko ahalmena txikiagoa dela pentsatzeko joera dauka jendeak. Ideia hori burutik kentzeko, Europako Parlamentuak iaz kaleratutako txostenean adierazten zuen beharrezkoa zela euro bateko eta biko billeteak kaleratzea. EBZk proposamena aurrera eraman beharrean 500 euroko bilete gehiago kaleratu ditu. Billete handiak, 500, 200 eta 100 eurokoak, erabiltzeko ohitura handirik ez dago eta erabiltzen duten gutxiek dendariengan sortzen duten mesfidantza sumatu dute. Erosle gehienek eta dendariek nahiago dituzte balio txikiko billeteak. Euroa iritsi baino lehen, egungo Euroguneko bi herrialdetan izan ezik, beste guztietan bost euroko balioaren azpiko billeteak zeuzkaten.        