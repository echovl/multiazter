Docutec Astean behin zinemara: Asier Altuna eta Telmo Esnal-en Aupa Etxebeste! Aupa Etxebeste! jende andana ari da ikusten, andana, eta ez naiz harritzen inondik ere. Euskal ikusleak aspaldi ari ziren horrelako filma bat eskatzen, eta gidoia irakurri nuenean berehala jabetu nintzen hutsune hori beteko zutela Altunak eta Esnalek, baldin eta narrazio-estilo bati behintzat eusteko gauza baziren. Hasierako uste hori sendotu egin zitzaidan filmaren kopia bat ikusi nuenean: parodia eta egoera komikoak ondo borobiltzeko abilezia daukate egun ere bi zuzendariek. Badakite, jakin, antzezleekin lan egiten, eta euskaraz egiten pelikulak, gaztelaniaz bezalaxe, natural, ezer behartu gabe. Ez dute pelikulak funtziona dezan patuaren esku uzten. Hori, funtzionatzea alegia, egindako lanaren ordain da. Ikonoklastak dira hein batean, eta herriari buruz begiratu ironikoa dute, umore beltza ere badarabilte, gordina, baina txorakeria hutsaletan erori gabe, estilo jakin bati eutsiz. Ezaugarri edo bertute hauek ere bazituzten hauen beste lan batzuek ere: 'Txotx', '40 ezetz', 'Topeka', 'Sarea' hortxe dira esaten dudanaren erakusgarri. Pelikula hauek laburmetraiak ziren ordea, itxaropenari eusteko moduko laburmetraiak, baina lehen luzemetraiak ez dio itxaropen horri hutsik egin. Desberdintasunak badaude, dena den, luzemetraiaren eta laburmetraien artean. Jende mordoa ari da pelikula ikusten, Gipuzkoan erruz, gutxixeago Nafarroan, Bizkaian eta Araban. Normal Espainian. Esana dut euskaldunek bazutela euskaraz zinea ikusteko gogoa. Telebistak eta antzerkiak asebetetzen dute neurri batean euskararenganako gogo hori, baina zineak ez hainbeste. Eusko Jaurlaritza 80. hamarkadan dirulaguntzak ematen hasi zenean lortutako emaitzak hanka motz geratu ziren: 'Kareletik' interesgarria zen, baina ez punta-puntakoa, ez. (TV movie erakoa zirudien aretorako filma baino gehiago). Hauxe zen euskaraz egindako azken filma. Zeren 'Urte Ilunak' eta 'Ke arteko Egunak' pelikuletan gaztelania ugari entzuten da. Euskal hiztunak gose daude euskaraz egindako pelikulak ikusteko. Eta egarri. Luzemetraia ederrak ere egin dira marrazki bizidunekin, baina ez gara horretaz ari. Aupa Etxebeste! honi arriskua ikusten zioten ekoizleek, porrotaren arriskua. Baina gaur egun, ikusitakoa ikusita, esan daiteke errentagarritasunaren aldetik ez zela hain arriskutsua. Hau ez dut esaten ekoizleei meritua kentzeko, zeren emaitzak ikusi ondoren hitz egitea erraza da, eta ni horrela ari naiz errentagarritasunari buruz hizketan. Euskarazko pelikulak ikustera erruz hurbiltzen ez badira ikusleak, nekez izango dute diru-etekinik, baina aipatu dut jendea ondo samar ari dela erantzuten. Ea bide horri eusteko gauza diren beste filma batzuek, ea Aupa Etxebeste! ez den bakarra. Esate baterako, iristear dagoen 'Kutsidazu bidea, Ixabel' edo 'Iraetarrak' edo 'SP-rako tranbia' (Azkeneko hau badirudi bitara egin beharko dela egitekotan, hots, euskaraz ere sortu beharko dela, gaztelaniatik bikoiztu gabe). Gure herriko istorioak kontatzeko umorea baliatu dute Altunak eta Esnalek, eta hori oso estimatzekoa da giza harremanei dagokienez oso pipertuta bizi den herri batean. Egia da umoreak ez zuela ihes egin irratitik, telebistatik edo bertsolaritzatik, baina zinetik baietz esan zitekeen. Gurean zineak beldurretik egiten zuen tira, edo thriller erara antolatzen zituen istorioak, betidanik zineak sortu dituen istorioen oso antzekoak, gure errealitatea apenas islatzen zutenak, eta islatzen zutenean, aldiz, osagai baztertu ezinezko bihurtzen ziren drama eta tragedia. Helduentzako pelikulek oso barneratuta zeukaten 'bizitzaren sentimendu tragikoa'. Gogoa geneukan, oso gutxitan egin dugulako, geure buruaz barrez aritzeko. Umorea adierazteko geure keinu eta hizkuntza baliabideak ditugu euskaldunok. Jendeak ezagutu egiten ditu, eta badaki baliabide horiek eta atzerrikoak bereizten. Eta direnak dira baliabideok, ez dira kanpokoak baino hobeak ez okerragoak. Beraz, ezagutzen ditugun baliabideak erabiltzen dituena saritzen badakigu. Badakigu erabilera horri gure onespena ematen. Euskal umorea du Aupa Etxebeste!-k, eta antzezleek ezagutzen dute eta badakite umore hori lantzen. Ramon Agirre, Elene Irureta, Iñake Irastorza, Iban Garate, Patxi Gonzalez eta Pako Sagarzazu handia gutarrak dira, eta egoera dramatikoek eta barregarriek gutaz dihardute. Pelikula honek euskal hiztunak kitzikatu ditu gertu-gertuko gaiak erabilita; argia ikusi dugu. Gidoia berritzailea da, eta azken 30 minutuak erritmo bizikoak dira, komikotasunak eztanda egiten du tarte horretan eta ikuslea berotzen du pozak. Baina, askotan dago baina bat, oraingoan bezalaxe. Agian ikusle soilak, zaletu huts amorratuak ez dio ezer hobetzekorik ikusi filmari, baina baditu hutsegite batzuk, hurrengo batean konpondu beharko direnak. Esaterako, une batzuetan ez dakigu non kokatu pelikula, komedian ala draman. Drama azaltzen denean klimaxak behera egiten du, erritmoa larregi apaltzen da, eta komediak sortutako magia itzaltzen. Narrazioaren koherentziak eskatzen du drama hori azken muturreraino eramatea, baina ez da hori gertatzen. Adibidez, Pako Sagarzazuren sekretuak sekretu izateari uzten dionean errainak jo egiten du. Ekintza horrek ez du eraginik pelikularen hurrengo minutuetan, oso modu sinplean, ia aipatu gabe 'konpontzen' delako bien arteko afera. Badirudi zuzendariak ez direla fida gai serioak aipatzeko komediak duen indarraz. Badirudi zera pentsatzen dutela: gai serioak jorratzeko hor dago drama eta umorea jorratzeko hortxe esperpentoa. Estatu Batuetako 'komedianteak', Buster Keaton, Charles Chaplin, Billy Winder, Willian Wyller, eta beste hainbat ez lirateke ados egongo bereizketa horrekin. Amaierarik gabeko denboraren joana, eta etxekoak aspertzen direla adierazteko, albotik egindako travelling bat burutzen dute. Teknikoki oso ondo burutua dago, eta txalotzekoa da teknikarien eta argazki-zuzendariaren gaitasuna perfomance horretan. Baina birtuosismo hori, sofistikazio hori lekuz kanpo dago pelikula honetan. Beste estilo batekoa da Altuna eta Esnalen filma. Mikatzagoa, apurtzaileagoa, ironia gehiagorekin. Hori falta zaio filmari, benetan borobila izateko. Lehen aipatutako laburmetraiek bazituzten ezaugarri horiek, eta ikonoklastagoak ziren, lotsagabeagoak, heterodoxoagoak luzemetraia hau baino. Haiek ez bezala, pelikula hau motz geratu da ezaugarri horiei dagokienez. Zalantzak izango zituzten errentagarri izango ote zen filma, agian proiektuak gaina hartu zien apur bat, eta horren ondorioz beren buruak zentsuratu ote dituzte bada zertxobait? Baliteke. Pertsonaiak ondo landuta daude, eta ondo egin dute lan. Casting-ean ere asmatu egin dutela esan beharko dugu. Hala ere, pertsonaia batzuk landuagoak daude beste batzuk baino, gidoian ere antzematen da hori. Semeak tronboia jotzen du, eta pelikularen azken herenean garatzen da batez ere pertsonaia hau, orduan du indar gehien. Badirudi berak jarraituko dituela aitonaren urratsak, gurasoen belaunaldiaren gainetik jauzi eginda. Hori da istorioetako bat. Semea bigarren mailako istorio baten protagonista ere bada, ez hain garrantzizkoa pelikulan, baina honen erritmoari eusten laguntzen duena: musika-bandako lankide den bizilagunarekin dituen amodioak. Pelikularen azken herenean gertatzen dira bi istorioak, eta uste dut hasieran gertatzea hobe zela semearen pertsonaia hobeto garatze aldera, eta pelikulako gai nagusia umorearen bidez azaltzen lagunduko zutela, eta horrela ez zuela erritmoan hain behera egingo filmak erdi-aldera. Errespetu osoz egiten dut kritika hau. Barre egin dut filmarekin, zinean ondoan nituenekin batera gozatu dut, eta amets egiten hasia nago neure kasa: 'Etorkizunean izango dira euskaraz egindako pelikula interesgarri eta dibertigarri gehiago, eta guztiz erabakigarria dena gure zinemarentzat industria den aldetik, pelikula errentagarri gehiago ere izango dira'.