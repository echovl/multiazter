Docutec Nork nahi enpresari izan? Iritzi artikulu laburra. Egilearen ustez, hainbat datu dakartza egiaztatzeko, enpresari izan nahi duen jende gutxiegi dago Europan. Hori arazo larria da, bere ustez. AMATIÑO / Europa kezkatua dago gure inguru zahar honetan enpresa-ekimena galtzen ari delako. Ameriketako Estatu Batuetan, esaterako, hiritarren %67 negozioren bat jartzeko gertu legokeen bitartean, Europako Batasunean, ostera, %45 baino ez. Hala ere, enpresa berriak eragitea beharrezkoa da, ez sorkuntza, berrikuntza edo lehiakortasuna areagotzeko soilik, baita lanpostuak eta hazkuntza ekonomikoa segurtatzeko ere. Arazo hau aztertzeko bildu da aurreko astean hainbat aditu Thessalonikan (Grezia), euskal administrazioaren ordezkariak tarteko. Enpresari berririk eza arazo larria da Europa osoan eta zer esanik ez Euskal Herrian. Gerra osteko lehen hiru hamarkadetan lanari ekin behar izan zioten euskal hiritarrek ekimen pribatua eta merkatu babestua topatu zuten aurrez aurre, baina 1980 eta 1990eko hamarkadetan lanean hasitakoek, aldiz, administrazio publikoa, irakaskuntza, kulturgintza, osasuna, polizia eta komunikabideak ere izan zituzten aukeragai. Erakundetze honek euskal gizartea egituratzeko balio izan du baina baita enpresa-ekimena baretzeko ere. Eta, hemendik aurrera zer? Enpresa-ekimenaren Liburu Berdea burutzen ari diren adituen ustez, aurrerantzean ere Europak lehiakor jarraitu nahi izango badu, hiru eremutan suspertarazi beharko du enpresari-zaletasuna: pertsona, enpresa eta gizarte esparruan. Pertsona arloan, enpresari izan nahiaren erakargarritasuna gazteen artean sustatuz; enpresa sailean, egitasmoak aurrera atera daitezen baldintzak erraztuz eta eragozpenak murrituz; eta, gizarte mailan, enpresarien funtzioa onetsiz, arrakasta txalotuz eta izan daitezkeen porrotak arinegi gaitzetsi gabe. Kontraesana da gero, lanposturik ezaz honenbeste kezkatzen den gizarte berberak zein uzkur baloratzen duen lanpostu-sortzaileen ekarria. Oraindik ere bada jenderik dirua egiten duen enpresaria lapurtzat jotzen duena eta porrot egiten duena, berriz, ergeltzat. Eta enpresa berriak sortzen arriskatu nahi duten gazteak mimatzen hasiko bagina?  