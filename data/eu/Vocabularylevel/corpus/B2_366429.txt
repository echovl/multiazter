Docutec Arrisku psikosoziala zaintzaileen artean Ezkutukoak eta emergenteak deitzen zaien arrisku psikosozialek gero eta eragin handiagoa dute lan-munduan. Horren erakusgarri, euskal langileen % 43k uste du haien lanak arreta-maila handia eskatzen duela lanaldiaren erdia baino denbora luzeagoan. Inkesta horretako1 beste datu aipagarri batzuk dira lanaren gaineko kontrol edo autonomiarik eza eta txandakako lana. Ezkutukoak eta emergenteak deitzen zaien arrisku psikosozialek gero eta eragin handiagoa dute lan-munduan. Horren erakusgarri, euskal langileen % 43k uste du haien lanak arreta-maila handia eskatzen duela lanaldiaren erdia baino denbora luzeagoan. Inkesta horretako² beste datu aipagarri batzuk dira lanaren gaineko kontrol edo autonomiarik eza eta txandakako lana. Funtsean, arrisku horiek gora egiteko arrazoiak honakoak dira, besteak beste: lan-merkatuak izandako aldaketak, ekonomian hirugarren sektorea handitzea, kontratu eta lan-harremanetan izandako aldaketak, aisialdia eta lanaldia modu argian ez bereiztea, teknologia berriak eta lan egiteko modu berriak. Azpimarratzekoa da arrisku horiek -lanaren antolaketarekin, lanaren edukiekin eta lan bat egitearekin zerikusia dutenak- langile baten ongizatea eta osasuna kaltetu dezaketela. Ondorio horietan sartu behar da, gainera, osasunaren kontzeptu berria: langilearen ongizatea bilatzea, eta ez bakarrik gaixotasunik eza. Arrisku psikosozialak identifikatzen eta ebaluatzen laguntzeko, eta prebentzioko neurriak zehaztu eta haien eraginkortasuna egiaztatzeko, badira zenbait tresna eta prozedura erabilgarri, betiere arriskuen eragileak -kausak- eta ondorioak -efektuak- ondo bereiziz, zeren oraindik (nahiz eta, zorionez, gero eta gutxiagotan gertatu) zaila baita eragileen eta ondorioen arteko lotura aurkitzea. Arrisku psikosozialaren eragileek mobbing-a, burnout-a, absentismoa eta estresa, besteak beste, sortzen dutela denek onartzen bide dute. Estres hori bitarteko urrats bat da; izan ere, hortik beste patologia batzuk sor daitezke edo organismoaren funtzionamendua aldatu: bai depresioarekin edo lan-atsekabearekin zerikusia dutenak (herstura, urduritasuna...), bai arazo kardiobaskularrekin lotuak (hipertentsio arteriala, hiperkolesterolemia, miokardioaren infartu larria, garuneko istripu baskularra...). Ez da ahaztu behar gaixotasun kardiobaskularrak direla heriotza-tasaren lehen arrazoia. Burnout edo langile errearen sindromea Burnout-a edo langile errearen sindromeak lotura zuzena du mendeko pertsonak zaintzen dituztenekin; izan ere, lanarekiko eskakizun psikologiko altuekin eta kontrol eskasarekin lan egin behar izaten dute, eta horrek eragiten dituen patologia psikikoen artean dago sindrome hori. Definizioan bertan lanari lotua dagoen sindrome hori akidura emozionalarekin hasten da, eta hori konpondu ezean depresio larri batera eraman dezake pertsona. Gizabanakoen ezaugarri berezi batzuez gain, autonomia falta edo gizartearen laguntzarik eza dira gaixotasun horrekin lotzen diren arriskuak. Sektore soziosanitarioan patologia horiek oso nabarmenak dira. Horrela, azterlan batzuen arabera2, zaintzaileen % 40-70ek dio lanak estresa sortzen diela. Erakunde-konponbideak Europako Batzordeak segurtasun eta osasunaren gaineko estrategia bat prestatu zuen: COM (2002): Batzordearen Jakinarazpena. Nola egokitu gizartean eta lan-arloan gertatutako aldaketetara: osasun eta segurtasunerako estrategia komunitario berri bat (2002-2006). Beste gai batzuen gainean badihardu ere, txostenak aintzat hartzen ditu arrisku psikosozialak, eta aurre ere egiten die. Osalanek ere, Laneko Segurtasun eta Osasunerako 2003-2006 Plan Zuzentzailearen bitartez, onartu egin zuen gaixotasun berri horien garrantzia, eta jarduera-ildoak ezarri zituen arrisku berri hau aurreikusi eta aztertzeko, bere eragina neurtzeko tresnak sortzeko, gaixoen kopurua eta larritasunaren inguruko azterketak bultzatzeko eta administrazioan bertan esku-hartzeak sustatzeko. Ekintza horien guztien ondorioak izan ziren, besteak beste, "Laneko jazarpen morala: ebaluazioa, prebentzioa eta esku-hartzea" izeneko eskuliburua; jazarpen moralari buruzko Euskal Behatokian parte hartuz informazioa hobetzea; eragile psikosozialak datuen oinarrizko gutxieneko multzoan sartzeko egitasmoa; eta jazarpen-salaketen aurrean, zuzenean esku hartzea. Hori guztia langileen osasunaren aldeko prebentzioa, sustapena eta babesa xedetzat harturik. Bestalde, 2007-06-28an plazaratu berria da "Estrategia Española de Seguridad y Salud en el trabajo 2007-2012" egitasmoa, eta bertan (4. helburuan) arrisku emergente horri -lanaren antolaketaren ondoriozko arrisku psikosozialari alegia- berebiziko arreta emango zaion aginduaren aipamena dakar. Batez ere, prebentzioaren kultura gizartean sendotzea eta garatzea helburutzat hartuta, zeharkako politika publikoak diseinatzea. Era berean, Estrategia egitasmo horrek, kontuan hartu beharreko aldagai subjektiboak aipatzen ditu, hala nola adina, generoa, migrazioak edota ezintasuna. Ezin ahaztu dezakegu zainketaren lan-esparru formalean, eta are gehiago informalean -zaintzaile naturalak, senitartekoak-, adinduak eta emakumezkoak direla gehienbat zainketa-lanetan dihardutenak, immigranteen gorakada nabarmena bada ere, azken urteotan. Lantaldeen eta gizabanakoen ardura Instituzioetatik sortutako egitasmoek eta bideratu diren baliabideak (batez ere lan-antolaketan eragin ditzaketen neurriak) garrantzitsuak dira. Hala ere, arrisku mota hauen prebentzioaren eraginkortasunari begira, gure lan-edukiak aintzat hartuta eta, batez ere, zainketaren eta arretaren kostu emozionala kontuan hartuta, nire ustez, lantaldeen arteko harremanei buruzko prozedurak eta gizabanakoen garapen eta egokitze prozedurak behar-beharrezkoak, hobe esanda, nahitaezkoak dira. Laguntza sozialaz ulertzen da, bai lankideen artean ematen den harreman emozionala, bai lana aurrera ateratzen laguntzen duten lankide eraginkorrak izatea. Bestalde, gizabanakoa egokitzeko landu beharreko prozeduretan, ondorengo hauen arteko oreka gorde behar da: soldata duina, egindako lana aitortzea (garrantzitsua da autoestimazioaren eta autoeraginkortasunaren maila profesionalari eusteko) eta estatusaren kontrola. Azken batean, gure itxaropenak etorkizunean nolabait beteko direlako ziurtasuna izatea. Pablo Arrieta Aizpuru, INGEMAko teknikaria ____ Artikulu honi buruzko ariketa-sekuentzia egiteko, bilatzailean 365713 idatzi. 1 OSALAN 2006 2 Prevención de riesgos psicosociales en el sector sociosanitario. Erein, 2007. Artikuluaren egile berarena.