Docutec Gimnasioetako kirolik berrienak Egun gimnasioetan moda-modan dauden kirolei buruzko informazioa: full contact, body pump, uretako aerobika eta capoeira. Kirola egiten hasi behar dut. Hori esan diozu zeure buruari. Baina ez daukazu gogo handirik. Betiko kirolak ez dituzu atsegin, baina berririk ere ez duzu ezagutzen. Hemen dituzu gimnasioetako nobedadeak. Aitzakiek ez dute balio. Full Contact Gerritik gora boxeoa, eta gerritik behera karatea. Horrelakoa da full contact izenekoa. Kick boxing izenarekin ere ezaguna da Euskal Herriko gimnasioetan, eta horregatik erabiltzen ditu boxeoko eskularruak. Batik bat, oreka, malgutasuna, potentzia eta erresistentzia lantzen ditu. Hanka eta eskumuturrak dira kirol honen oinarri, baina gorputz osoa lantzeko oso aproposa da, eta buruaren oreka lortzeko ere bai. AEBetan sortu zen kirol hau, 1968an. Mendebaldeko pentsamenduak sortutako lehen arte martziala izan zen. Karateak kontaktu osoko borrokak egiteko jartzen zituen mugekin aspertuta zeuden amerikar asko, eta muga horiek gainditzeko eta kontaktu osoko borroka egiteko grinarekin sortu zuten. Hortik bere izena, full contact. Bruce Lee aktoreak ere izan zuen zerikusirik. Aktoreak arrakasta itzela zuen garai hartan, eta bere mugimenduek jarraitzaile ugari zituen. Boxeo txinatarra egiten zuen orduan Bruce Leek, eta haren oso antzeko kirol gisa jaio zen kick boxing edo full contact delakoa ere. Boxeoaren eta karatearen arteko nahasketa izaki, bi kirol horiek lantzen dira full-contact egitean. Batetik, boxeoaren mugimendu, kolpe eta taktikak lantzen dira besoekin, baina badu karateari ostutako barrutik kanporako kolpea ere. Hankekin, berriz, karatearenak; ostikoak, erorketak... Defentsa edo babesa boxeotik hartzen du, eta estrategia, karatetik. Oso kirol osoa da, gainera, prestaketa fisiko orokorrari garrantzi handia ematen baitio: lasterka egin, pisuak altxatu, sokasaltoan ibili, abdominalak egin... Azken urteetan, kirol hori musikarekin uztartzen duten bestelako modalitateak ere sortu dira: aerobox, tae vo edo cardi kick boxing izenekin egin dira ezagun. Hauek berezko kick boxing-ak baino ariketa sinpleagoak egiten dituzte, eta musika jartzen diote, eskolak arinagoak egiteko. Body Pump Aerobikeko betiko saioekin aspertuta daudenentzat sortu dute kirol hau. Eta zer egin dute horretarako? Pisuak sartu dituzte aerobik eskoletan. Emaitza: ariketak egiteko errazagoak eta emaitzak ere ikusgarriagoak. Teknika hau 1990ean sortu zuten, Zeelanda Berrian. Bost urteren buruan, mundu osora hedatu zen, bere arrakastaren seinale. Ez da gutxiagorako. Muskulazio gela batean egin daitezken ariketa eraginkorrenak eta aerobika uztatzen ditu body pump-ak. Duela urte batzuk ezinezkoa zirudiena lortu du body pump-ak: gizonezkoak muskulazio gelatik atera eta musikaren erritmora kirola egitea. Izan ere, orain arteko aerobik eskolak dantzarekin lotzen zituen oraindik gizon askok, baina pisuak erabilita erakargarriagoak bihurtu dira. Kirol hau abian jarri aurretik, beharrezko ikerketak egin zituzten sendagile, aditu eta bestelakoek. Min hartzeko arriskua oso-oso eskasa da, ondorioz. Eta emaitzak, berriz, oso onak. Gorputzaren moldea hobetzen du, artikulazioak indartzen ditu, muskuluak bizkortzen ditu, koipea erretzen du, hezurren dentsitatea areagotzen du, eta, horrez gain, erresistentzia eta indarra handitzen ditu. Body pump eskolek 50 minutu irauten dute, batenaz beste. Hamar kantatan banatzen da saio bakoitza, eta kantu bakoitza gorputzeko zati bati eskaintzen zaio. Hala, kantu batean izterretako muskuluak landuko dira, bestean hanketakoak, hurrengoan besoetakoak... hori bai, beti barra pisu hori lagun dela. Zangoak eta bizepsak lantzean, esaterako, sorbalda eta besoak lantzean baino pisu astunagoa erabiliko da. Uretako aerobika Udaberri-udetako garairako kirol aproposa da, hau, inondik ere. Uretan egiten da aerobik hori, eta, hortaz, bero sentsazioa arinagoa da. Baina horrek ez du murrizten kirolaren eraginkortasuna. Ezta gutxiago ere: uretako aerobika oso kirol osoa da, eta emaitzak ere oso onak dira. Mantentze gimnastikaren eta igeriketaren arteko nahasketa da uretako aerobika. Zehatzago esanda: ur beroko igerileku batean aerobika egitea. Bi motatakoak dira, hortaz, bere onurak: aerobikaren abantaila guztiak ditut, eta hidroterapiarenak ere bai. Lur gainean egiten diren ariketa bortitzak arintzeko ezin hobea dela diote adituek, eta estresa murrizteko ere bai. Oinarekin lurra ukitzen den igerilekuetan egiten da uretako aerobika. Beraz, ez du ezer berezirik behar: bainujantzi bat eta uretako txanoa. Hoberena, gerrirainoko edo bular parerainoko uretan egitea da. Izan ere, horrekin gorputzaren pisua nabarmen murrizten da. Kontuan izan bularretaraino uretan sartuta dagoen pertsona batek kanpoan baino %70 gutxiago pisatzen duela. Gainera, min hartu edo lesiorik izateko arriskurik ez dago, urak aireak baino hamabi aldiz erresistentzia handiago ematen baitu. Eta hori gutxi balitz bezala, onura terapeutiko handiak ere baditu uretako aerobikak. Uraren tenperaturak eta presioak hodiak zabaltzen ditu, eta, ondorioz, odolaren zirkulazioa indartu. Biriken aireztatzea ere indartzen du urak, eta horrek, urarekin batera, masajea eragiten du gorputz osoan, osasunerako oso ona den masaje bat hain justu. Erraz egiteko moduko mugimenduak dira. Edozein gimnasiotan egiten diren mantentze ariketak dira; beraz, edonork egiteko modukoak. Capoeira Dantza eta borroka tekniken arteko nahasketa da capoeira. Aspaldi-aspaldikoa izanagatik, orain urte gutxi iritsi da gurera, eta oraindik ere ezezaguna da askorentzat. Punta-puntako kirola gustuko dutenen moda bihurtu da askorentzat capoeira. Baina horietatik oso gutxik jakingo dute oso-oso zaharra dela. XVI mendean sortu zen, hain justu, eta Afrikan du jatorria, nahiz eta sortu Brasilen sortu zen. Garai hartan, Portugalgo Armadak Afrikako tribuetatik gizonak harrapatu, esklabo bihurtu eta Brasilera eraman zituen, hango azukre eta kotoi sailetan lan egiteko. Milaka afrikar bildu ziren, eta denen artean askatasunerako borroka izenarekin bataiatu zuten borroka modu bat sortu zuten. Esklaboak dantza moduan egiten hasi ziren, orduan, berez borroka teknika zena mozorrotu eta ezkutatzeko. Oihan barruan borrokaldiak egiten hasi ziren, horretarako toki bereziak sortuta. Capoeira deitzen zieten oihan barruan ezkutatutako borrokagune horiei, eta hortik dator kirolaren izena. Erasoa eta babesa lantzen ditu, arte martzial gisa, baina aurkaria ukitu gabe. Horregatik, erresistentzia asko lantzen da capoeira eskoletan. Mugimenduak asmatu eta inprobisa daitezke, eta horretan zerikusi handia du dantzak. Capoeira eskoletan dantza mugimendu andana ikasi, erabili eta sortzen da, ikaslearen trebeziaren arabera. Gainera, musikarekin egiten dute capoeira oraingo akademietan, betiere Brasilgo musika tradizionalarekin, eta horrek areagotu egiten du artearen antza. Adituen arabera, oso kirol osoa da capoeira, eta ondo baino hobeto lantzen du gorputza. Baina hori bakarrik ez: burua ere ederki indartzen ei du. Gorputzaren eta buruaren oreka iristea omen da capoeiraren xedea, eta, behin hori lortuz gero, osotasun mentala iristen omen da. Burua sendatzeko eta bere oreka lortzeko ere balio omen du, hortaz. Probatzea izango da hoberena.  