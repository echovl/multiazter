Docutec Gastronomia bai; erostea, ordea? Egunerokoak ondo erosten ikasteko premia dugu. Besteek ondo saltzen ikasia dute dagoeneko. AGIRRE, EDORTA/ Etxetik irten aurretik 1.- jatekoak erostera kalera irten aurretik egin zerrenda. Saia zaitez hortik ez ateratzen. Ez ahaztu papera, e? 2.- Erosketak egitera ez zaitez joan barau edo gosez. Horrela bazoaz, oso litekeena da dirutza gastatzea, uneko gose, hutsaldi edo txulo hori berdintzeko. Horrelakoetan, arrisku ohikoenetako bat produktu fresko gehiegi erostea izaten da (barazkiak, arraina, opilak); gero, fresko jateko astirik ez, jakina. 3.- Bete-bete eginik joatea ere ez da komeni; jakiren bati, agian, muzin egingo diozu eta; hortaz, beharrezkoak ez erostea gertatuko zaizu. 4.- Ekoizlearen eta kontsumitzailearen arteko aldea zenbat eta laburragoa izan (denbora eta espazioan), orduan eta kalitate handiagoaz dastatzeko aukera izango duzu: herriko eskarola eta azak, baserriko arrautzak, oraingo orburuak, bertoko arrain urdinak, artzainaren ardi-esnea... 5.- Erosteko behar den tartea hartu beharra dago. Presaka eta korrika bazoaz, baliteke gauzaren bat ahantzirik  uztea (eta, beraz, dendara berriro joan behar izatea), beharrezkoak ez direnak jasotzea, aukera politetara ez erreparatzea, berdintsuen artean aukeratzeko betarik ez hartzea, etab. Saltokian 6.- Hoberena ez da beti merkeena edo garestiena, prezioa merkatuaren aldarteak agintzen duelako. 7.- Garestiena ez da beti hoberena. Behin ere ez dugu produktua soilik ordaintzen: lehengaia, lantze prozesua, garraioa, banaketa, publizitatea eta beste kontzeptu asko sartzen dira prezioan. 8.- Merkeena ez da beti prezio txikienekoa. Erreparatu pisuari (kiloko ontzi batzuek 870 gramo dute), aleen kopuruari (latako antxoetan ikus dezakegu), arrain izoztua denean glaseatuari (badakizu: izoztu, atera, uretan blaitu, sartu berriro izoztera...), osagaien nolakotasun eta portzentajeari, etab. Horregatik joan behar da presarik gabe. 9.- Eskaintzan dagoena ez da beti komeni dena. Zertarako nahi dituzu lau hortz-eskuila, sei errotuladore fosforeszente, edo hiru termometro berdin? 10.- Ontzi txikia garestiago izaten da eta handia merkeago, proportzioz. Baina handia erostea ez da beti aurreztea. Premiazko duzun kopurutik gora erostea, negozio ona harentzat, ez zuretzat. 11.- Produktu batzuk ontziratuta edo soltean eros daitezke (barazkiak, gazta, arraina, fruta, hestekiak). Soltean zerorrek aukeratuko duzu eta merkeago gertatuko zaizu gehienetan. Azkenean 12.- Erosketak amaitutakoan, zerrendari eta karroari begiratu bat egitea komeni izaten da: zer ahaztu zaigun, zerk ez duen merezi, zer erosi dugun alferrik, zer alda dezakegun... akats eta oker horiek zuzendu ahal izateko.   *laburtua