Docutec Egungo arazoak Blokeen arteko liskarren amaierak baikortasuna piztu bazuen ere, egungo munduan bere horretan dirau hainbat arazo larri, nazioarteko elkarbizitza mehatxatu eta herri askoren bizirauteko ahalmena zailtzen dituztenak. Giza Eskubideen Deklarazio Unibertsalaren jadanekotasuna Egungo problemarik larrienetariko bat giza eskubideen etengabeko bortxaketa da, nazio askotan gertatzen dena, besteak beste Txinan, Afganistanen edo Indonesian. Torturak, bortxaketak, esklabutzak eta gizartearen beste hainbat orban oraindik indarrean daude planeta honetako leku askotan. Halere, fenomeno hau ez da gertatzen hirugarren munduko diktaduretan soilik. Nazio demokratikoetan, esate baterako Estatu Batuetan, heriotza-zigorraren aplikazioa edo arrazakeriaren eta poliziaren ankerkerien kasuak salatzen dira. Nazio aurreratuenetan ere atxilotuei eragindako tratu txarrak edo legearen bidegabekeriak gertatzen dira noizbehinka. Gizateriaren kontrako krimenen egileen jazarpenerako eta giza-eskubideen babeserako ekimenetako bat, Hagako Nazioarteko Auzitegi Penalaren eraketa izan zen. 2002ko uztailan 60 herrialdek berretsi zuten; hala ere, Estatu Batuak, Israel, Errusia edo Txina bezalako Estatu handi batzuk ez zuten parte hartu. Horregatik, egungo gizarteak noiz baino gehiago aldarrikatu behar du Giza Eskubideen Deklarazio Unibertsalaren bete beteko jadanekotasuna, mundua bakean eraikitzeko oinarrizko tresna bezala. Gutxiengoekiko begirunea 1990 hamarraldiko nazioarteko zenbait gertakarik, besteak beste Sobietar Batasunaren eta Jugoslaviaren zatiketek edota Afrika erdialdeko etnien arteko gerrek, agerian utzi dute gutxiengo kultural, arrazazkoa eta erlijiosoen arazoa. Desberdintasunekiko begirunea ezinbestekoa da gizarte baketsu eta garatu baten eraikuntzarako. Gaurko munduan bere horretan diraute benetan kezkatzekoak diren gizatalde txikien bazterketa, menperatze edo jazarpenen kasuek: Kurdu herria, Iran, Irak Turkia eta Sirian barrena sakabanaturik bizi dena. Palestina, 2005ean independentzia lor dezakeena, baldin Osloko akordioak betetzen badira. Mendebaldeko Sahara, 1976tik Marokoren menpe dagoena eta bere azken etorkizuna ONUren babespean egin beharko litzatekeen Erreferendum baten arabera izango lukeena, bi parteen akordiorik ezagatik hainbat aldiz atzeratu dena. Tamil herria, Sri Lankan, bere independentzia aldarrikatzen duena. Amerikako indigenak, bereziki maiak, Mexikon eta Ertamerikan. Eskualdeen arteko desoreka handiak Egungo munduaren beste arazo larri bat nazio garatuen eta azpigaratuen artean dagoen aberastasun-diferentzia handia da. Sarritan, desoreka horiek nazio aberats baten barruan gertatzen dira, Italian kasu, Iparraldean errenta-maila handiko eskualde industrial bat daukana eta Hegoan nekazal eskualde pobretu bat. Mota honetako diferentziak larriagotu egingo dira etorkizunean, ekonomi politika neoliberalen aplikazioarekin eta merkataritzari eta industriari mugetako trabak pixkanaka ezabatzean. Ondorioetariko batzuk hauexek izango dira: Hirugarren munduaren pobretze gero eta handiagoa. Barneko gatazken larriagotzea herrialde pobreetan. Etorkin pobreen emigrazio masiboa nazio aberatsetara. Ingurumenaren defentsa Azkenik nabarmentzekoa da arazo larri bat, munduaren egonkortasuna edo ekonomiaren garapena ez ezik, gizadiaren biziraupena bera espezie bezala mehatxatzen duena. Industri jarduerak, ibilgailuen trafikoak eta, oro har, giza jarduera guztiak, biosferaren gainean ondorio guztiz negatiboak eragiten dituzten elementu poluitzaileak sorrarazten dituzte: Berotze globala, zenbait gas poluitzailek eragindako negutegi efektuaren ondorioz. Lurra eguzki izpietatik babesten duen ozono-geruzaren deuseztapena. Klima-aldaketa. Airearen eta uren poluzioa. Lurzoruaren higadura eta nekazal lurren emankortasunaren galera. Animalia- eta landare-espezieen desagerpena. XX. mendetik hona erritmo bizian bizkortu den prozesu hori gelditu ezean, gero eta latzagoak izango dira bizi-baldintzak Lurrean eta, azken muturreraino iritsi ezkero, bizi ezina bihurtuko litzateke gure planeta hau. Horri guztiari gehitu behar zaio, nazio batzuek, mundu-mailan poluitzaile handiena den Estatu Batuek adibidez, ez dituztela sinatu Kiotoko protokoloa eta ingurumenari buruzko beste akordio batzuk. Horrek biziki galarazten du ingurumenari buruzko problema larriari ikuspegi orokor batetik aurre egin ahal izatea. Data garrantzitsuak 1948. Giza Eskubideen Deklarazio Unibertsala. 1968. Maiatz frantsesa, mugimendu ekologista nagusien eta giza eskubideen defentsaren sorburua. 1973. Petrolioaren krisia. Energia alternatiboen bilaketa. 1980-1989. Alderdi berdeen gorakada, batik bat Alemanian eta eskandinaviar herrietan. 1990-1999. Ingurumenari buruzko konferentziak. Zulo baten aurkikuntza ozono-geruzan. Nazioarteko zenbait gatazkaren konponbideen zantzuak (Hegoafrika, Palestina, etab). 1997. Kiotoko Protokoloa sinatzen da. 2002. Hagako Nazioarteko Auzitegi Penalaren eraketa 60 estatuk berresten dute.      