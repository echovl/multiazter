Docutec Burnout Kexu artikulu mingotsa egiten du irakasleak. Bere ustez, irakasleak erreta daude, gizarteak -politikoek- gehiegi eskatzen diete eta ezinezkoa da. JESUS MARI MENDIZABAL / Eskola dabil notizia egunotan: Euskal Eskola Publikoaren festa jendetsua, azterketak, oporrak, umeen gosaria arras urria omen denekoa, irakasleen jubilazioa... Horiez guztiez gain, irakaskuntzan bada beste zera bat, ordea, maizegi broma-airean hartu ohi duguna, baina aspaldian oso kezkagarria dena, eta da eskola abstentzio handia, gero eta lanuzte sarriagoa, laneko estresak eragina. Estres horren iturburuak bi jotzen zituen Ruben Belandia adituak apirilaren 13ko Argian. Bat, irakaskuntzan lortu nahi diren helburuen eta lantzen diren emaitza frustragarrien arteko desoreka. Bi, eskolako profesionalari eman dezakeena baino askoz gehiago eskatzen zaiola. Gizarteak, izan ere, hezkuntzako sistemari eskatzen dio: arlo diferente ugarietan heztea, ikasleen balio-sistemak zuzentzea, beren portaerak gidatzea, herritar zintzo eredugarriak prestatzea... Dena dago eskolan irakatsi beharra, dena dago irakaslearen eskutan. Eta ea zer gertatzen den? Bada, horra: katua elorrian dagoenean bezala, erreta gaudela maisu-maistrak. Hala da. Errearen sindromea dugu, Burnout sindromea, hezurretaraino sartua. Barre-murritza egin, nahi baduzu. Baina irakaskuntzan ez da atsegin oraintxe. Erreak erre, bien bitartean, Administraziotik zer? Ba, Rubenen esanean, haren logika bakarra hau omen da: arazoak nola-hala saihestu, ahalik gutxiena gastatuz. Gainera, herenegun Anjeles Iztuetak hauxe jaurti zuen irakas-lanez: «Hay que hacerlo por amor...». Irakasleon larrienean argia piztu nahian, elorriko katuari buztana orraztuz bezala: egizue lan amorez. Faborez! Joan eta harrapa ezak hori, hi! Jan beharko dugu berriz ere ametsetako lukainka Burnout saltsan.        