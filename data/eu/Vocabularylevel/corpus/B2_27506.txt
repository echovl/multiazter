Docutec Inbidiaren boterea Ikerketa baten berri ematen du albisteak. Ekonomialari batzuek egindako ikerketa da, eta jendearen inbidia zenbaterainoko eragilea den azaltzen du. Era guztietako ikerketak egiten dira, eta inork zalantzan jartzen badu, oraindik ikerketa honen berri izan ez duen seinale. Inbidiarik ba al diozu zure lankide, lagun edo senideren bati? Hala bada, hobe du zugandik urruti ibili. Izan ere, ikerketa baten arabera, jeloskorrak gorroto ditu irabazleak eta inbidiak uste baino botere handiagoa du. Ikerketa Waraick eta Oxford unibertsitateetako ekonomia-irakasleek egin dute eta emaitzak nahiko harrigarriak dira. Andrew Oswald eta Daniel Zizzo irakasleek diseinatu dute proba. Proba egiteko hautatutako pertsonei, era anonimo eta birtualean, beste batzuen dirua «erretzeko» aukera eman zieten, baina soilik beren diruaren zati baten truke. Neurri batean esan daiteke proban parte hartu zutenek besteen dirua erretzeko baimena erosi egiten zutela. Aukera hori egiteko orduan ezagutzen zituzten datu bakarrak jokoa hasi aurretik bakoitzari emandako diru-kopurua eta besteek jokatuta ateratako irabaziak ziren. Emaitzek harrituta utzi dituzte ekonomialariak: parte hartu zuten pertsonen %62k, nahiz bere kalterako izan, besteen dirua erretzeko hautua egin zuen. Eta bestearen irabaziak txikitzeko, erreko zutenaren %25 ordaintzeko prest agertu ziren. Hori bai, diferentzia bat ikusi dute. Diru asko zutenek berdin-berdin erretzen zuten gutxi zuenaren edo asko zuenaren dirua. Irabazi urriak zituenak, aldiz, ongi pentsatuta aukeratzen zuen zeinen dirua erre. Ikerketak gizakiaren alde iluna erakutsi du.      