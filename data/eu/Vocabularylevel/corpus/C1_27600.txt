Docutec Eskola arrotzeko atarian Euskal Herrian gero eta etorkin gehiago dago. Horien haurren eskolaratzea arazo iturri da. Honen inguruko datuak eta azterketa eskaintzen digu artikulu honek. Batez ere Nafarroako egoera aztertzen du. ONINTZA IRURETA / Guraso etorkinen haurrak dira asko, beste batzuk hemengo familiek adoptatutako haur kozkortuak eta baita bikote mistoen seme-alabak ere. Ezaugarri bat elkarbanatzen dute, beste haurrengandik desberdin sentitzen dira. Are gehiago gehienek eskolan integratzeko ahalegin berezia egin behar dute; haurrek, ikaskideek, irakasleek, gurasoek... hezkuntza egitura guztiak. Fatima Elidrisi izeneko neskatxa bat egin dute ezagun hedabideek duela gutxi. Neskaren aita marokoarrak Madrileko bere eskolara buruan zapia jarrita joatea nahi zuen eta eskolako zuzendaritzak ezetz erantzun zion. Segituan Euskal Herriko eskoletan horrelakorik gertatzen ote zen galdetu zuten hedabideek eta eskolan musulmanak zituzten gehienek Madrileko notizia harriduraz bizi izan zutela aitortu zuten. Euskal Herrian ere haur etorkinak ditugula gogorarazi zitzaigun berriro Madrildik etorritako berri honekin. Berriro diot, lehenagotik haur etorkinak lerro publikoan eta asko A ereduan matrikulatuta daudenaren kezka agerian utzi baitzen. Euskal Autonomia Erkidegoan 2000-2001 ikasturtean 2.954 haur etorkin ziren eskoletan eta Nafarroan 1.842. Lau urte lehenago Nafarroan 399 ikasle etorkin zeuden eskolaratuta eta EAEn 1.600. Haur hauen %75 inguru sare publikoan aritzen dira eta %25 inguru itunpekoetan. Sare publikoko eskolek bere egonezina azaldu dute. Haur etorkinak eskola publikoetan kontzentratzen ari dira eta ghettoak sortzeko arriskua gero eta handiagoa da. Haur etorkinak integratzeko prozesuak aparteko gastuak eskatzen ditu eta administrazioen aldetik (ez Nafarroan ezta EAEn ere) ez dago aparteko plangintzarik haur hauentzat. Eskola kontzertatuek eta pribatuek ikasle hauek beraien eskoletan hartzeko arazorik ez dutela erantzun dute, baina mila arrazoi medio (ekonomikoak nagusiki) gurasoek ez dituzte haurrak matrikulatzen. ... NORI ESKATU LAGUNTZA Atzerritik datorren haurrak askotan beste hizkuntza bat hitz egiten du, gurasoek beraien kultura eta ohiturak erakutsi dizkiete haurrei eta ingurunea zeharo desberdina egiten zaie. Haur hauen integrazioa ez da arazo bihurtzen eskola bakarrean haur kopuru jakin bat biltzen denean soilik. ... D ereduko eskola publikoak biltzen dituen Sortzen-Ikasbatuazek berriz, Nafarroako haur etorkinak bere eskoletara erakartzea erabaki du eta horretarako kanpaina abian jarri berri dute. ETORKINAK NAFARRAK DIRA Hala esan du behinik behin Sortzen-Ikasbatuazek Nafarroako haurren matrikulazio garaian abian jarri duten kanpainan. Kanpaina honetan hainbat ikastola, Oinarriak eta Euskara Kultur Elkargoak ere parte hartu du. Esaldi horrek zera esan nahi du: etorkinen haurrak nafar "borobilak" izango badira Nafarroako bi hizkuntzak jakin beharko dituztela, euskara eta gaztelera. Kanpaina abian jarri aurretik Nafarroako 25 eskolekin jarri ziren harremanetan proposamena luzatu eta bertako irakasle zein gurasoen iritzia jaso asmoz. Eskola hauek haur etorkinak eskolaratzeko plan hau onartu ahala (orain ari dira atxikimenduak lortzen eta bide onetik doa) etorkin komunitateei luzatuko zaie eskolen zerrenda. Informazio hutsa eskaintzeaz gain kontzientziazio kanpaina egiten ari dira. Etorkin komunitateetara hurbilduko dira eta D ereduko eskola publikoetan ikastearen onurak azalduko zaizkie. Dagoeneko guraso hegoamerikarrentzat zuzendutako eskuorriak argitaratu dituzte. Seme-alabek hiru hizkuntza (euskara, gaztelera eta ingelesa) ikasiko dituztela nabarmentzen zaie eta esate baterako, beren haurrek euskara jakinez gero Euskal Herrian lana aurkitzeko aukera handiagoa izango dutela adierazten zaie. Kanpainaz arduratu den Ernesto Del sekin aritu gara berriketan gai honi buruz eta arabieraz idatzitako eskuorriaren zirriborroa erakutsi digu. Ez da kasualitatea hegoamerikarrentzako eskuorria kalean izatea eta arabierazkoa kaleratzear. Nafarroako Unibertsitate Publikoak egindako "La población inmigrante extracomunitaria en Navarra 2000" izeneko txostena erabili dute Sortzen-Ikasbatuazekoek batez ere Iruñea eta Iruñerriko etorkinen ezaugarriak ezagutzeko, eta datuek hala diote: Nafarroan 7.952 latinoamerikar bizi dira, horietatik 5.014 Iruñea eta Iruñerrian. 3.809 magrebiar bizi dira Nafarroan eta Iruñea eta Iruñerrian 764. Nafarroako etorkinen erdia baino gehiago Iruñean eta Iruñerrian bizi da. Sortzen-Ikasbatuazen aldetik garbi dago bertako haurrak zein atzerritik datozenak D ereduan heztea dela egokiena. Ondorio honetara iristeko estatistikak dira gidari. Iruñea eta Iruñerriko haur gehienek kalean eta etxean gaztelera erabiltzen dute. Euskara bigarren hizkuntza da. Gaztelera ia nahigabe ikasten dutela esan daiteke. Beraz, D ereduak bermatzen du haur hauek euskara ikastea. Zer gertatzen da ordea ikasleak atzerrikoak direnean? Iruñea eta Iruñerriko etorkin gehienak hegoamerikarrak dira eta beraz, gaztelera badakite. Bertako haurrekin zein haur etorkinekin panorama bera dute: ama hizkuntza gaztelera dute. Ezaugarri hauek kontuan hartuta Sortzen-Ikasbatuazek egokiena haurrak zuzenean D ereduan heztea dela irizten dio. Etorkina eredu hori egokiena denaz konbentzitzea ez da hain erraza ordea. Euskal Herrian bizi, euskara ikasi eta lau bat urtera Madrilera alde egiten badu familiak? Zertarako behar zuen euskara haur horrek? Galdera hauei erantzun nahian Nafarroako Unibertsitate Publikoak egindako lana hartu dute oinarritzat. Datuok diotenez etorkinen % 80ak Nafarroan segi nahi du bizitzen eta %65ak betirako geratzea erabaki du. Atzerritar hauen erdiak baino gehiagok seme-alabak ditu jaioterrian eta % 78ak familia ekarri du jada ala ekarriko du. Beren helburua integrazioa lehenbailehen lortzea da. Baina, haurrek irakaskuntza sisteman sartuta seme-alabek ama hizkuntza eta kultura galtzeko beldurra dute. ... Etorkinak integratzea ez da erraza eta inork ez du horrelako lanik bere gain hartu nahi. ...          