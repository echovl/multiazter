Docutec Domotika Neurri batean oraindik ezezaguna den kontzeptua dugu domotika. Etimologikoki domotika domo (domestiko) eta tika (robotika) hitzetatik dator. Ondorioz, robotizatutako etxebizitza dela esan daiteke.  Domotika Egun, desegoki erabili eta esanahi zabala duen kontzeptua da. Definizio zehatzena, etxebizitza inteligentea da; etxe bizitza baten barruan elementu asko sartzen baitira (argiak, pertsianak, alarma teknikoak...). ETXE PILOTOA Etxeak domotizatzeaz arduratzen den  Bostmega enpresakoek merkatua aztertzeko ikerketa egin zuten eta gerora, pisu pilotu bat eraikitzea bururatu zitzaien. Hori egitea beharrezkotzat jo zuten, hartara, herritarrek domotikaren aplikazio garbi bat zer den bertatik bertara ikus baitezakete. Gainera, enpresakoen ustez, domotika aberatsentzat egindako asmakuntza dela dagoen ustearekin hautsi nahi dute, eskaintza merkeak ere bai baitaude. Pertsona bakoitzarentzat gehien egokitzen den sistema aurkitzean dago gakoa. ERAIKINAREN BANAKETA Eraikinak hiru solairu ditu: behean, garajea eta txokoa; erdiko solairuan, sukaldea, egongela eta komuna, eta goikoan, logelak daude. GILTZA ELEKTRONIKOAK Etxean sartzeko giltza elekronikoa erabiltzen da. Mando txiki eta bakar batekin etxeko ate guztiak ireki daitezke; hala nola, loretokiko eta etxebizitza sarrerako ate nagusiak ireki daitezke. Segurtasun handiko sistemak dira. Bi frekuentzi erabiltzen dira; kanpotik frekuentziak grabatzen dituzte. Oro har, distantzia motzean lan egiten dute. PANTAILA TAKTILA, ETXEKO ERDIGUNE Etxera sartu orduko pantaila ukigarri bat dugu. Bertan bizi direnak etxe barruan edo hortik kanpo daudenean, modu berean, etxe guztia kontrolpean izan dezakete; argiak, klimatizazioa, loretokia ureztatzea, ate guztiak irekitzea... Hori guztia bertatik kontrola daiteke. Gainera, etxean zerbait gertatuta ere, aparailuak horren inguruko informazio guztia bildu eta etxe jabeari jakinarazten dio. Punta puntako etxebizitza horrek uholdeak saihestu ditzake. Hain zuzen, sukaldean eta komunetan; ura dagoen leku guztietan, alegia, uholdeen sentsoreak daude. Horrelakorik gertatuz gero, detektatu eta ur-horniketa mozten du. Gasaren kaldera dagoen leku horretan ere beste sentsore bat jarrita dago. Sentsore horrek edozein gas-ihesa atzeman eta gas-horniketa mozten du. Modu berean, suteen, kearen eta lapurren aurkako alarmak ditu. Lapurrak sartzen badira,  mugimendu- detektoreak  martxan jartzen dira eta jabeari telefonoz jakinarazten zaio. Hori guztia pantailan gordetzen da. Etxeko bizilagunak egonean izaten ez diren lekuetan, hots, pasilloan, eskaileretan... argiek mugimendu-detektoreen bidez jarduten dute, gune horietan askotan argiak piztuta geratzen baitira. Horrez gain, euria ari badu loretokia ez ureztatzea edota haizeak jotzen duenetan toldoak bakarrik jasotzea, etxe domotikoak bere kabuz egin ditzakeen beste gauza batzuk dira. Intimitate giroa sortu edota film bat zinema aretoetan bezala ikusi nahi izanez gero, etxe domotikoek zine eszena delakoa dute. Botoi bat sakatuta, argi guztiak itzali eta pertsianak jaisten ditu. Afari bereziren bat izanez gero, eraikin honek argiekin jolasteko aukera ematen du. Hala, unean uneko giro egoki eta berezia jar daiteke. Oheratzerakoan, argiren bat piztuta utzi dugula?, Dena ondo dagoela berrikusi nahi dugula? Etxebizitza logela nagusian beste pantaila taktil bat jartzen da. Hartara, erabiltzaileak ez du beheko solairuraino jaitsi behar. TELEFONO BIDEZKO JAKINARAZPENA Baina etxebizitzan zerbait jazota, hori detektatu eta saihesteaz gain, telefono bidez zerbait gertatu dela jakingo genuke. Hain zuzen, etxe domotiko horretan dagoen aparailuan nahi den beste telefono zenbaki programatu daiteke. Hala, arestian aipatutako gertaeraren bat izanda, automatikoki etxeko telefono horrek mezu bat bidaliko luke aparailuan programatua dagoen telefono zenbakira. Baita alderantziz ere, hau da, erabiltzaileek etxeko telefono aparailura informazioa igorri dezakete. Hartara, etxe domotiko baten jabeak telefono bidez, eraikineko aparailuak piztu edo funtzionamenduan jar ditzake. Horrenbestez, SMS sinple batekin etxera deitu eta edozein agindu eman dezake; berogailua piztea, alarma aktibatzea... Erabiltzaile batzuk bakarrik agindu zehatzak igortzeko aukera ere eskaintzen du sistema horrek.Azkenean, etxearekin komunikazio osoa gauzatzen da, bi norabideetako komunikazioa. Erabiltzaileak etxera aginduak bidal ditzake eta alderantziz, etxean zerbait gertatzen bada, automatikoki bertatik erabiltzaileari jakinaraziko zaio. GIRO EGOKITUA Pantaila taktilaren bidez, erabiltzaileak etxean nahi duen giroa une oro solairuka egokitu eta programatu dezake. Hartara, etxeari egiten zaion erabilerara egokituko da etxejabeak lortu nahi duen giroa. ESTETIKOKI OHIKO ETXEA Etxe robotizatua izan arren, eraikinak etxebizitza baten itxura du. Punta puntako aparailuak izan arren, ez zuten etxea lantegi bihurtzea nahi. Horregatik, egun, hainbeste entzuten den estetika eta diseinu hori ez hausteko helburuarekin eraiki da. Etxean sartuta, normaltasunetik ateratzen den gauza bakarra pantaila taktila litzateke. Bestelakoan, etxebizitzak sentsore bereziak ditu. Helburua, eragin bisualik txikiena eragitea da. DOMOTIKAREN HELBURUAK Azkenean, helburua etxebizitzako kontrolgunea zentralizatzea izan da eta horrela, dena leku beretik kontrolatzea. Hartara, bezeroari energia aurreztu daitekeela ikusarazi nahi zaio. Etxeko egonaldia eta bizitza erraztea etxe domotikoen beste xedeetako bat da.  