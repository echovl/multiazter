Docutec Balorazio integrala egoitzetan Ezaugarri bereziak ditu, orokorrean, egoitzetan bizi diren zaharren arretak. Arreta hori baldintzatua dago, alde batetik inguruarengatik, eta bestetik egoitzetako zaharren tipologia desberdinengatik, beren etxeetan bizi direnekin parekatuz gero. Azken urteotan, egia esan, bilakaera ona izan dute zaharren egoitzek: lehen, egoitza itxiak ziren, harrera modukoak, ongintza-izaera zuten; orain, berriz, funtsezko baliabide soziosanitarioa bihurtu dira, irekiak eta gizartean txertatuak. Egoiliarren eta horien senideen arreta integral eta sistematikoa da lantaldearen helburu nagusia. Orobat, adineko egoiliarren profila ere aldatu da: adinez zaharragoak dira eta mendekotasun handiagoa dute gaur egun; horrek, agian, komunitateko pertsona ahulenak izatea dakar. Horren ondorioz, erraz asko pentsa dezakegunez, egoera terminalak eta heriotza egunero bizitzen diren egoera arruntak dira egoitzetan; beste arreta-eremuetan, noizean behin gertatzen diren egoerak izan ohi dira horiek. Arrazoi asko daude egoera terminal horiek sortzeko: fase aurreratuan dauden patologiak eta, maizago, zahartze-prozesua bera. Arreta integrala Lehen esan dudan bezala, arreta integrala da zaharren egoitzetako lantaldearen helburu nagusia. Horregatik, gure egoiliarren bizitza-kalitatean eta ongizatean, modu batera edo bestera, eragina duten aldagai guztiak identifikatu beharra dago. Honako alderdi hauek izan behar ditugu kontuan: alderdi fisikoak, mentalak, sozialak, psikologikoak, emozionalak, soziofamiliarrak, espiritualak...; baita ere, inguruarekin, harremanekin eta abarrekin lotutako alderdiak. Ahaleginak egiten ditugu gure egoiliarrak arlo horietan guztietan trebatzen, horietako arlo bat murriztuz gero, ondorio txarra baitakar beren ongizatean; era berean, arlo horien artean dagoen harreman sistematikoaz ere jabetu beharrean gaude. Inork ez du zalantzan jartzen gaixotasunak pertsonen oreka emozionalean duen eragina, jarreretan inguruneak duen pisua, edo bizimoduaren eta gaixotasunaren arteko lotura estua. Eta azkenik, gizartean orokorrean, eta zahar-etxeetan bereziki,  egoiliarren egoerak gainerakoengan duen eragina ere kontuan hartzeko modukoa da -senideengan, langileengan...-; beste horrenbeste, horien guztien egoerak egoiliarrengan. Balorazio integrala Arreta integraleko testuinguru horren barruan, tresna ezin hobea dugu balorazio geriatriko integrala, egoiliar bakoitzaren egoera-aldagai bakoitza ezagutzeko batik bat, eta aldagai horiek bere ongizatean duten indarra ezagutzeko. Zaharrekin, ohiko medikuaren balorazioaz gain, funtzioen (funtzio fisikoaren nahiz, batez ere, funtzio neuropsikologikoaren) eta gizarte-egoeraren ebaluazioa egin behar da. Zahar batentzat askoz ere garrantzi handiagokoa izan liteke bainatzea, eskailerak igotzea edo duela gutxiko gertaerak gogoratzea, duodenoko ultzera edo arteria-hipertentsioa izatea baino. Modu berean, ezin dugu ahaztu gaixotasunak, ezgaitasunak eta egoera sozialak elkarrekin duten lotura. Gaixotasunak eta horren ondoriozko ezgaitasunak aurretik duten egoera sozialaren narriadura edo haustura sortzen dute normalean; hain zuzen ere, hori izan ohi da egoitzetan sartzeko arrazoi nagusietako bat. Arestian esan bezala, egoiliarren ongizate eta bizi-kalitatean parte hartzen duten arlo guztiak aztertu behar dira balorazio integral horretan, besteak beste: - alderdi kliniko-medikoak - egoera soziofamiliarra - balorazio funtzionala - egoera mentala - alderdi sozialak - alderdi psikologikoak - egoera afektiboa - ingurunearekiko integrazioa - besteekiko harremanak. - aldez aurretik adierazitako borondateak Zerbitzua edo arreta bereizigabea eta orotarikoa zen garaiak bukatu dira. Geroz eta gehiago pertsonalizatzen ditugu zerbitzuak eta arreta-programak balorazio integralaren bidez, norbanakoaren ezaugarrietara egokituz; horretarako, banakako arreta-planak erabiltzen ditugu. Gaur egungo erronka zerbitzua eta baliabideak etengabe egokitzea da, gure zaharren behar geroz eta heterogeneoetara egokitzea tratamendua. Geroz eta malguagoak eta aldakorragoak diren programa, baliabide eta testuinguruak lortu nahi ditugu, hartara pertsona bakoitzak eta bere inguruak dituen behar korapilotsuagoetara egokiago moldatzeko. Ignacio Perez-Mendiguren, Matia Fundazioko medikua