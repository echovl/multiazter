Docutec Artizarraren igarotzea 2004ko ekainaren 8an Ekainaren 8an Artizarra Eguzkiaren aurretik pasatuko da. Fenomeno hori bitxia da, gutxitan gertatzen baita. Hori dela eta, Donostiako Kutxaguneak azalpen ugari eta erakusketa berezia prestatu du. Jarraian honi guztiari buruz hainbat datu interesgarri irakurtzeko aukera izango duzu. Artizarra Lurraren eta Eguzkiaren artean dagoen gunetik pasatzean datza; Lurretik begiratuta, eguzki-diskoaren gainean argi kontra proiektatuta ikusiko da. Egiaz, Artizarraren mugimendu orbitalak direla eta, planeta hori gutxi gora behera 19 hilabetean behin pasatzen da Eguzkiaren eta Lurraren tartetik (horri 'beheko konjuntzioa' esaten zaio); baina, Artizarraren orbitak lurraren orbitarekiko duen inklinazio txikiaren ondorioz (3° 24ï), Artizarraren beheko konjuntzioa beti pasatzen da Eguzkiaren norabidea baino pixka bat gorago edo beherago, eta, horregatik ez da gertatzen igarotzea. Beheko konjuntzioa 'nodoen lerrotik' gertu gertatzen denean bakarrik gertatzen da igarotzea, eta Artizarraren orbita gune horretan gurutzatzen da lurreko orbitaren planoarekin. Hau da, une berean gertatu behar dute Artizarra beheko konjuntzioan egotea eta nodoen lerrotik pasatzea. Horregatik da bitxia fenomenoa: azken aldiz, 1882ko abenduaren 6an gertatu zen. Hurrengoak 2004ko ekainaren 8an eta 2012ko ekainaren 6an izango dira, baina, gero, ez da berriro gertatuko 2117ko abenduaren 11ra arte. 2004ko igarotzeak, gainera, ordutegi oso egokia izango du Europatik ikusi ahal izateko (betiere atmosfera garbi badago). Itxuraz, Artizarrak Eguzkiaren diskoarekin kontaktatzen duenean hasiko da, goizeko 7:20an. 20 minutuan, erabat agertu arte mugituko da, eta Eguzkiaren diskoren gainean argi kontra ikusiko da objektu txiki beltz bat balitz bezala. Eguzkiaren itxurazko diametroa Artizarrarena baino 32 aldiz handiagoa da. Ondoren, planetak Eguzkiaren gainean mugitzen segituko du, bost ordu eta erdiz, eta, azkenik, 13:05ean iritsiko da beste aldera. Pixkanaka, planeta eguzki-diskotik urrutiratuko da, eta igarotzea 13:24ean amaituko da. Behatzeko metodoak Eguzkiaren distira itsugarria murrizten duten iragazki bereziekin ikusi ahal izango da Artizarra igarotzean. Hala ere, arriskutsua da zuzenean begiratzea; izan ere, iragazkia erabiltzean izandako edozein hutsegitek ondorio larriak izan ditzake gure ikusmenean. Fenomenoa ikusteko metodo seguruena eta gomendagarriena hauxe da: jarri tripode baten gainean teleskopio bat edo prismatiko batzuk (kasu horretan, bi hodietako bat bakarrik erabili eta, horietatik begiratu gabe, jarri tresna Eguzkira begira. Okularra baina 20 cm atzerago pantaila zuri bat jarriz gero, Eguzkia proiektatu egingo da, eta zirkulu argidun bat ikusiko da. Orduan, okularraren gurpila mugituz, irudia fokatu egin behar da. Artizarra Eguzkian sartutako silueta zirkular beltz bat balitz bezala ikusiko da. Artizarraren igarotzearen garrantzia Galileoren eta Keplerren garaian (XVII. mendea) aurrerapen handia gertatu zen eguzki-sistemaren inguruko jakintzan, planeten kokapenari eta horien mugimenduen antolakuntzari dagokionez. Jakintza hori partziala zen; izan ere, bazekiten orbiten arteko proportzioak nolakoak ziren, baina ez zekiten benetako eskala, hau da, astroen arteko benetako tartea zein zen. Datu hori zaila zen teknikoki jakiten. Baina, garai hartako astronomoen azkartasunari esker, Artizarraren igarotzearen berri izan zuten, eta, Lurreko bi leku urrunetatik behatuta, Eguzkitik Lurrerako tartea eta, ondoren, planeten artekoa, zehatz kalkulatu ahal izan zuten, kalkulu trigonometriko konplexuen bidez. Ondorioz, Artizarraren 1761eko eta 1769ko igarotzeak ikusteko, espedizioak antolatu zituzten Lurreko leku askotara; eta, besteak beste gobernuek finantzatutako proiektuetan, herrialde askotako astronomoek hartu zuten parte. Ikerketa horien eta ondorengo doiketen ondorioz, zehatz dakigu zein diren Eguzki Sistemako gorputzen arteko tarteak. Eta, gainera, badakigu ekainaren 8an igarotzea behatzen dugunean, Lurra bezain handia den planeta bat ikusiko dugula 43 milioi kilometrora Eguzkian argi kontra proiektaturik, benetan 152 milioi kilometrora dagoena. Erakusketa Zientziaren KutxaGunean Artizarraren igarotzearen aurretik, Donostiako Zientziaren Museoan 'ARTIZARRAREN IGAROTZEA' erakusketa ikusteko aukera izango dugu. Erakusketa horretan, fenomenoaren funtsezko xehetasunak deskribatzen dira: arrazoiak, zientziaren historian izandako garrantzia eta behatzeko metodoak. Gainera, jarduera bereziak antolatu dira ekainaren 8rako. Hauxe da egun horretako egitaraua: Jarduerak 10:30ean Fenomenoaren azalpena eta teleskopioarekin jasotako irudien proiekzioa. Lekua: Astronomia Aretoa. 11:00etan Bisita gidatua 'Artizarra eguzkiaren aurretik igarotzen' erakusketa txikira. 11:30ean Fenomenoaren azalpena eta teleskopioarekin jasotako irudien proiekzioa. Lekua: Astronomia Aretoa. 12:00etan Bisita gidatua 'Artizarra eguzkiaren aurretik igarotzen' erakusketa txikira. 12:30ean Fenomenoaren azalpena eta teleskopioarekin jasotako irudien proiekzioa. Lekua: Planetariuma 13:00etan Fenomenoaren azken ordu-erdian, museoko teleskopioarekin hartutako irudiak proiektatuko dira. Artizarra planeta ezkutatzen ikusi ahal izango dugu, eta Eguzkiaren linbotik ateratzen. OHARRA !! Ez begiratu inoiz zuzenean Eguzkiari, ez begi hutsez, ez eta tresna optiko batekin ere. Itsu geratzeko arriskua dago. Artizarraren igarotzea ikusi nahi duten baina Zientziaren KutxaGunera etorri ezin diren guztiek gure behatokiko teleskopioarekin hartutako irudiak behatu ahal izango dituzte web orrian.