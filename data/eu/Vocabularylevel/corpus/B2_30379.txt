Docutec Brenta Gasolinaren prezioa gora eta gora egiten ari da, kanta ezagunean bezala, baina horrek ez du oraindik erreakziorik eragin. Euroaren inguru dabil superra, eta aberats berrien moduan segitzen dugu depositua betetzen. Noiz arte, ordea? Iragan zubiko gau batez afaltzen ari ginela, halako kontuez zerbait dakien adiskide batek esan zidan Brent upelaren prezioak gora egiten segitzen badu, gatazka sozial latzak ezagutuko omen ditugu datozen hilabeteetan, hainbat naziotako eta hainbat familiatako ekonomia ez omen dago-eta kriskitinka jarduteko moduan. Lagun muttur bero bat, filosofoegi ari ginela aurpegiratu eta gero, kantuan hasi zen: «Brentara noa, Brentatik nator. Brentan da neure gogoa, diesel-gasolinetan hartu dut amodioaÉ». Irriz hartu genion etorria afaritan ginen lau bikoteek. Handik gutxira, lau autotan itzuli ginen etxera.