Docutec Etxeko lanak eta lesioak Etxeko lanak lesio iturri izaten dira. Batez ere, emakumeei gertatzen zaie eta 40 urtetik aurrera agertzen dira. Behin eta berriro lan bera egiteagatik sortzen dira. Horri buruzko azalpenak ematen ditu sendagileak. AMAGOIA JALON / Donostia Etxeko lanak egiteak, garbiketa-lanak banatzerakoan liskar asko sortzeaz gain, osasunari kalte egin diezaioke, lanak behar bezala egiten ez badira. Behin eta berriro mugimendu bera egin behar izaten da eta horrek denbora askoan postura berean egotera behartzen du, makurtuta gainera. Giharrak gainkargatzea eta ahulezia eragin ditzake horrek urteen buruan. Hori saihesteko onena sasoiko mantentzea eta gorputzaren postura zaintzea da. Etxeko lanak egitea lan aspergarria da eta ondorio txarrak ekar litzake, beste hainbat jarduera fisikok edo lanek bezalaxe. Oheak egitea, erratza pasatzea, plantxatzea, erosketak etxera igotzea, arropa zabaltzea, sukaldeko armairuak garbitzea... batzuk eguneroko gauzak dira, besteak noizbehinkakoak (garbiketaren maiztasuna eta zikinkeriaren definizioa norberaren araberakoa izaten da, jakina), baina gehienek postura behartuak eta behin eta berriz egiten diren mugimenduak eskatzen dituzte. Mota horretako jarduerek hainbat lesio sor ditzakete, batez ere postura txarrean egiten badira. Adituen esanetan, muntaia katea batean gertatzen den bezala, gorputzaren erabilera zaindu egin behar da lesioak saihesteko. Alabaina, lanean horretarako ikerketa ergonomiakoak eta osasun arduradunak izaten dira, eta, etxean, berriz, bakoitzak zaindu behar du bere jarrera. Izan dira, jakina, berri onak arlo honetan azken urteetan. Etxeko tresna eta aparailu elektrikoak ohiko bihurtu dira eta etxe gehienetan daude garbigailua edo aspiragailua bezalakoak. Horrek lurrean belauniko jarrita edo harraskan makurtuta eskuz egiten ziren hainbat lan baztertu ditu. Dena den, etxeko tresnak erabiltzerakoan ere kontuan hartu behar dira bizkarra eta gorputzaren jarrera, bestela bizkarrezurreko artrosia edo gainkarga eragin litezkeelako. Hain zuzen ere, gaur egun ohikoa da 40 eta 50 urte bitarteko emakumeak, etxeko lanetan hogei urte baino gehiago eman ondoren, bizkarreko minak jota medikuarenera joatea, Gipuzkoako Poliklinikako Traumatologia eta Kirurgia Ortopedikoa Saileko Jaime Usabiaga medikuak azaldu zuenez. «Nahiko patologia ohikoa da ­adierazi zuen traumatologoak­ eta dituzten lesio eta oinazeak beren jarduerari dagozkionak dira». USABIAGAren esanetan, gainkargak eragindako lesioak dira eta adin horretan atzematen dira, metatze-prozesu baten ondorio direlako. «Behin eta berriro egiten diren mugimenduen metatzeak sortutako arazoa da ­azaldu zuen­. Jarduera batera, edozein dela ere, ohituta ez dagoenak, hasieran sufritu egiten du bere giharrak lan horretara ohituta ez daudelako, gero egokitu egiten da eta azkenik gainkargatu. Lehenengo fasean hantura arazoak izaten dira, eta bukaeran ahulezia eta endekapena». Behin eta berriro Kaltea eragiten duena ez da, beraz, unean egin beharreko indarra, keinu bera behin eta berriro egitea baizik. «Etxeko-lanek ez dute gainkarga handia sortzen egiten diren unean, baina behin eta berriro egiteko mugimenduak direnez eta egunero egin behar direnez, lesioa errepikatzeak dakar, ez esfortzuak», Usabiaga medikuaren esanetan. Hori dela eta, ezohikoa da pertsona gazteek etxeko lanek eragindako lesioak izatea, ez baitira etxeko istripuen ondorio, urteetako lanaren ondorio baizik. Lesio hauek artrosi moduan hartzen dira. «Oro har, bizkarrezurreko artrosia bezala ikusten dira, batez ere lepo eta gerrialdeko diskoetan eragiten duena. Sorbaldan tendoien mangitoaren lesioak izaten dira, eta belaunean, mokorrean eta txorkatilean artrosia, hau da, ahulezia», azaldu zuen Usabiagak. Gainera, higadura arazoa izaki, pisu handiegiak eta jarduera fisiko ezak eragin zuzena dute medikuarengana iristen diren kasuetan. Horrelako lesioak izateko aukera edo arriskua murritzagoa da bizitza aktiboa eta postura ohitura onak izanez gero. Izan ere, lesioak agertzea faktore askoren ondorioa da: gizena egotea, giharren ahulezia, jarrera txarrak, mugimenduen errepikapenak eragindako gainkarga... Hori dela eta, adituaren gomendioak argiak dira: bizitza aktiboa egitea ­gimnasia egitea­ eta gorputzaren jarrera zaintzea. Jarduera bakarra «Jendeak bizitza aktiboa badu, arriskua askoz murritzagoa da. Egiten den bakarra hori (etxeko jarduera) denean, arazoak etortzen dira». Horregatik, medikuaren esanetan, garrantzitsua da gimnasia egitea, giharrak egoera onean edukita edozein jarduerak, etxeko lanak egiteak kasu honetan, ez duelako horrelako arazorik ekarriko. Jarrerari dagokionez, postura txarrak hartzeak ere eragina du bizkarrezurraren gainkargan. Izan ere, «etxeko lanak egiterakoan askotan denbora luzez jarrera berean egon behar da, makurtuta, eta horrek lokomozio-aparailuan arazoak ekar ditzake epe luzera, batez ere bizkarrezurrean», ziurtatu zuen Usabiagak. Ondorioz, postura ohitura onak dituena gutxiago lesionatzen da. Egun gizartean kirola egitea zabalduta dagoenez, Usabiagaren iritziz «datozen belaunaldiek ez dituzte hain arazo handiak izango, aitzitik, gero eta gutxiago». Egungo bizimodua ere kaltegarria izan liteke, ordea, etxeko lanak egiteko garaian. Gure aitona-amonen garaian ez bezala, azken urteetan ohiko bihurtu da emakumeak etxetik kanpo lan egitea eta horrek, kasu askotan, «lanaldi bikoitza» sortu du. Alde batetik, soldatapeko lanaldia, eta, bestetik, etxekoa. Horrek dakarren nekeaz gain, etxeko jarduera erlojupean egiten da eta azkar ibiltzeak aipatutako baldintza horiek guztiak zaintzea eragozten du. Edozein kasutan, etxean, kirolean bezala, ez da komenigarria bat-batean hastea. «Pertsona batek txikitatik horretara egokitutako prestakuntza fisikoa ez badu, kirolik edo bestelako jarduerarik egiten ez badu, ez du gihar-aparailu sendoa. Ondorioz, bat-batean, ezkondu ondoren edo, etxeko jarduerari heltzen badio, beste batek baino gehiago sufri lezake», azaldu zuen adituak. Ildo horretan, kirola egiten hasten garenean bezala, ezin gara egun batetik bestera profesional baten moduan ibili. Traumatologian aditua denaren esanetan, «lokomozio-aparailuak jasan dezakeenaren eta une jakin batean eskatzen diogunaren arteko oreka da gakoa».   