Docutec Basoan etxe bat Irakurtzeari buruzko iritzi artikulu laburra. Bertan irakurtzea eta bizitzea kontrajartzen ditu. PAKO ARISTI/ Eskolak hasi dira. Pertsona irakurtzera ohitzen den aroa da eskola. Edo irakurtzea gorrotatzera iristen dena. Dena dela, urte horietan bakoitzak hartutako joerak aldaketa gutxi izango ditu bizitza osoan. Bi pertsona klase daude munduan: irakurtzen dutenak, eta irakurtzen ez dutenak. Askotan galdetu diot neure buruari: irakurtzea gustatzen zaienei zergatik gustatzen zaie hainbeste irakurtzea? Beti pentsatu izan dut irakurtzea gaixoen kontua dela: daukaten bizitzarekin nola edo hala gaixo daudenen kontua. Irakurtzea bizitzak eskaintzen dienarekin asetzen ez den jendearen kontua da. Bizitzan gaizki gaudenean, goibel, zalantzez beteta, aurrez modu berean gaizki, goibel eta zalantzaz betea egon den norbaitek eskaintzen dizun emaitza da liburua. Eta askotan zoritxarrekoa izandakoak zure zoritxarra baretzen du, liburuarekin magia lortuz. Bizitzea haize-bolada zakar bat da, etengabe batetik bestera garamatzana; liburu bat, berriz, haize bolada hori sufritu eta ondorio batzuetara iritsi den norbaitek eskaintzen digun abaroa dugu. Bizitza zerbait irekia da, amaitu gabea, mugikorra, aldakorra, gure lasaitasunari beti ezusteak eragiten dizkiona; liburua zerbait itxia da, bukatua, mundu geldi bat bere orrietan harrapaturik daukana, zeuk nahi duzunean sartu-irten egiteko. Bizitzak zuzenean kolpatzen zaitu; liburuak zeharka ukitzen zaitu, askotan laztan eginez. Bizitza unaturik uzten zaituen arratsalde gaizto bat da, basoan galduta ilunabarrera bultzatzen zaituena; liburua gauerdian basoan aurkitzen duzun etxetxo bat da, ilunpetan larriena zeundenean lasaitzen zaituen argia, hotzak zeundenean berotzen zaituen sua. Basoa nahasia zaizu, askotan bortitza edo hozbera; baina etxea beti bere lekuan dago, eta irakurtzen maitatzen ikastea etxe horretarako bidea ikastea da. Etxe horretan bizi den amonak kontatzen digun istorioa da liburua, beldurrezkoa baldin bada ere lasaitu egiten gaituena. Ikastoletako hitzaldietan irakurtzea zergatik gustatzen zaidan galdetzen didatenean, ez dut bi aldiz pentsatu beharrik erantzuna: niretzat irakurtzea zoriontsu izateko modu bat da... ez intentsoena baina bai modurik iraunkorrena, esaten diet ondoren. Baina umeek ez dute hori ulertzen. Haientzat zoriona barre egitea besterik ez baita.