Docutec Bero golpea: tenperatura handien arriskua Hilgarria izan daitekeen afekzioa saihesteko sendabiderik egokiena, prebentzioa da. Gizakia animalia homeotermoa da, hots, gorputzeko tenperatura egonkor mantentzen du. Gorputzeko ohiko tenperatura 37° ingurukoa da, baina egunean zehar gorabehera fisiologikoak gertatzen dira: goizean apalagoa da eta gailurrera arratsaldeko lau eta seiak bitartean iristen da. Areago, 37,7° gradutara hel daitekeen arren, hori ere normaltasunaren barruan sartzen da. Gorputzeko hotz-beroa garunetik kudeatzen da, aurreko hipotalamotik, zehazkiago: gune termo-erregulatzaile horren ardura da gorputzeko tenperatura orekan mantentzea. Horretarako, gorputz atal zenbaitetatik iristen zaion informazioa prozesatu eta mekanismo egokitzaileak jartzen ditu martxan. Hotz handia dagoenean tenperatura altxatzeko mekanismoei eragiten die -dardara, basokonstrikzioa, eta abar.- eta bero dagoenean, aldiz, freskatze mekanismoak aktibatzen ditu: bihotz- eta arnasketa-maiztasuna areagotzea, larruazaleko odol-zirkulazioa azkartu eta odol-hodiak zabaltzea, izerditzea ugaltzea, etab. Zergatik igotzen da gorputzeko tenperatura? Ingurune alorreko zergatiak: Inguruneko tenperatura handia Atmosferako hezetasun handia Erradiaziozko bero- gainkarga (eraikinak, automobilak, etab.) Arrazoi endogenoak: Sukarra Lan edo kirola egiteko esfortzu muskularra Hipertermia gaiztoa Kolapsoa beroagatik Giza organismoan gehiegizko berotasunak eragiten dituen ondoezak ohiko kontuak baina larritasun eskasekoak dira, oro har. Giro bero eta hezeetan ariketa fisiko luzean diharduten pertsonei sortzen zaizkien karranpak izaten dira horien ezaugarrietako bat, adibidez. Hori baino larriagoa da beroagatiko kolapso edo nekea: berotasunera egokitzeko mekanismoetan kardio-zirkulatorioetan hutsegitea gertatzen den arren, gune termo-erregulatzaile hipotalamikotik datorren erantzuna ona ohi da. Agertzen diren sintomak ezagunak dira: ahulezia, nekea, burukomina, zorabioa, goragalea eta gonbitoa. Egoera honen hurrengo etapa izan daiteke muskuluak ez koordinatzea eta konortea partzialki edo osorik galtzea. Pertsona hori, horrelakoetan zurbil, izerditsu agertzen da. Baina, bere tenperaturak normal edo pittin bat altu dirau. Horrelakoetan egin behar dena da: - Toki fresko aireztatuan, itzalpean, ipintzea - Ahoz gora jartzea, ez erabat etzanik - Ur hotzeko konpresak buruan, garondoan, aurpegian eta bularrean jartzea - Gatz pixka bat (koilaratxo bat litroko) daukan ur freskoa trago txikitan edanaraztea - Garapena jarraitzeko, egokiena sendagileak ikustea da. Bero kolpea: organo anitzen hutsegitea Beroak eragindako kolapsoa garaiz sendatzen ez bada, eta pertsona horerk defentsa sendorik ez daukanean edo bero handiegia dagoenean, beroagatiko koadrorik larriena agertzen da, bero kolpea, alegia. Mekanismo termo-erregulatzaileek huts egin dute eta, azkar eta egokiro ibili ezean, gerta liteke organo anitzen hutsegitea eta ondorioz hiltzea. Kolapso kasuan ez bezala, bero kolpea nozitu duenaren tenperatura altu-altua da -39 edo 40 gradutik gorakoa-, larruazala bero eta lehor agertzen da, konortea galduz doa pazientea eta koman sartzen da. Hil ala biziko larrialdia da: pazientea erietxera lehenbailehen eraman behar da. Garaiz tratatzen bada ere, gaitz honengatik hiltzeko arriskua handia da. Eta, gainera, bizirik suertatzen direnengan ondorio neurologiko eta bestelakoak ugari izaten dira. Behar bezalako tratamendua eman dakion, pazientea ospitalera eraman bitartean ur hotzeko konpresak ezarri eta ur hotza edanaraz dakioke, trago txikitan. Gehiegizko berotasunaren eraginak nornahik sufri ditzakeen arren, pertsona batzuengan ondorioak larriago izaten dira, horra: - 75 urtetik gorako zaharrak eta 6 urtetik beherako haurrak - Jaio berriak - Gizenak, diabetikoak, hipertentsioa nozitzen dutenak, bihotz eta arnasketan arazoak dituzten pertsonak - Tenperatura handietan ariketa intentsuak egiten dituzten kirolariak - Botika diuretiko, lasaigarri eta antidepresiboak hartzen ari diren pertsonak Prebentzioa Neurririk hoberena prebentzioa da: berotasunaren zeinahi eragin saihestea, alegia. Horretarako, tenperatura handien arriskua dagoenean, prebentziozko neurriak hartu behar izaten dira: 1. Etxean hartu beharreko neurriak: o Leihoak itxi eta etxea itzalpean jartzea o Etxeko toki freskoenetan egotea o Ur eta zuku ugari hartzea o Ur freskoz dutxatzea egunean hainbatetan o Alkoholik, janari astun edo berorik ez hartzea o Kotoizko arropa fresko eta zabala janztea, kolore argikoa o Ariketa fisiko bizirik ez egitea 2. Kalean hartu beharreko neurriak: o Itzaletik ibiltzea o Arropa freskoa janztea o Maiz edatea o Bero mineko garaian automobila ez hartzea o Ez utzi autoan haurrik, pertsona zaharrik edo ezindurik o Atseden hartzeko, freskagarriak edan edo aire egokitua duten tokietara joatea 3. Mendian edo hondartzan: o Ez egon eguzkitan eguneko ordu zentraletan o Estali burua eta jantzi arropa zabala o Sartu itzalkinaren gerizpean o Baina zaitez maiz o Busti burua, aurpegia eta garondoa.