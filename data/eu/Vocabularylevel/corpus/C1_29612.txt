Docutec Galduta Pedro Almodovar zinemagilearen 'La mala educación' filmari buruzko kritika. Estilo bereziko zinemagile guztiekin gertatzen den bezala, Almodovarrek ere objektibatu ezineko erreakzioak eragiten ditu. Izan ere, onerako edo txarrerako, Almodovarren zineman zenbait kontu etengabe errepikatzen dira, eta horiekiko inplikazioak asko baldintzatzen du ikuslearen balorazioa. Adibidez, La mala educación film honetan, Javier Cámara aktoreak antzeztutako Paca estranbotikoa Almodovarrek maiz ustiatu duen pertsonaia tankera baten azken metamorfosia da. Beste hainbeste Garcia Bernalek jokatutako Zahara trabesti dramatikoagoarekin ere., Gauza bera gertatzen da istorioa kontatzeko garaian, plano, eszena eta sekuentzia guztietan antzematen den xede plastiko hanpatuarekin. Niri, horiek guztiak nekagarri egiten zaizkit aspaldi. Baina utz ditzagun alde batera norbere gustuak baldintzatutako usteak eta pelikula honetan ere nabarmen errepikatzen diren ezaugarri horiekiko distantziak. Nire ustez, film honetan Almodovarrek oso istorio ona eduki du eskuartean , baina ez du istorio hori neurriz eta forma egokian kontatzen jakin: ez du funtsezkoa ez-funtsezkotik bereizi. Izan ere, garai bateko ikastetxe katolikoetako atmosfera erreprimitua eta hainbat haurrek bertan jasandako sexu gehiegikerien drama abiapuntu indartsua da berez, definioz. Baina film honetan, indar potentzial hori galdu egiten da lehen minutuetatik. Batetik, definiziorik eza nagusitzen da generoari dagokionez. Esaterako, thriller erara kontatutako oinarrizko drama sakon hori ez da ondo ezkontzen Almodovarri zenbaitetan —filmaren hasieran, batez ere— ihes egiten dion etxaferu komikoarekin. Bestetik, salto kronologiko ugariek eta narratzailearen aldaketa etengabeak gehiegizko zatikatzea eragiten dute, eta istorioa bera ahuldu. Horri guztiari aktoreen lana gehitu behar zaio. Izan ere, iruditzen zait casting arazo nabarmena duela filmak, eta Fele Martinez dela erronkatik onik ateratzen den bakarretakoa. Pertsonaia nagusien antzezpenek —Gael Garcia Bernalenak, bereziki— huts egiten dute.