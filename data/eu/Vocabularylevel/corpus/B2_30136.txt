Docutec Oporrak Nik uste dut opor kontuetan ere gauzak beren onetik edo erroetatik atera ditugula, paradisua eta haren ondoko guztiak eskaini beharrarekin. Gauza kurioso bat (fenomeno ere esan nezakeen) sumatzen dut azken bolada honetan: jendea nagi dabil oporretara joateko. Posible ote? Egia ote? Eta egia bada, zergatik ote? Bada, nik uste dut opor kontuetan ere gauzak beren onetik edo erroetatik atera ditugula, paradisua eta haren ondoko guztiak eskaini beharrarekin. Lehen, orain gutti, mendira edo hondartzara joaten ginen, eta urrutira gabe, ingurutxoan, edo, gehienera ere, Penintsula Iberikoraino. Orain, berriz, hondartzak eta mendiak eta naturguneak eta landetxeak eta parke tematikoak eta itsas-bidaldi luxuzko edo merkezurrekoak eta arrisku-kirolak eta udako hizkuntza-eskolak eta barbakoa solidarioak eta txango libertinoak eta forum multikulturalak eta sexu turismoa eta exotikoa eta kulturala eta horrenbeste kontu bada, ezen oso zaila jarri digutela aukera, ez dakigula zer aukeratu, eta beti aukeratzen dugula gaizki, esaten duten erdia gezurra izaten delako, internet eta photoshop eta inon diren tramankulu guztiak asmatu baitituzte oporlaria txuliatzeko. Globalizazioaren ajeak eta ugaritasunaren pelajeak. Lekutan garai bateko sendi-oporrak, hortxe, Gipuzkoako Orion edo Nafarroako Lekunberrin, dena benetako eta ezagun, tranparik gabeko, eta patata tortilla eta geure pagoen itzal garbi aberkoia, eta beste irribarre bat, ez hain tematikoa edo arriskutsua, baina bai egiazkoagoa, naturalagoa, edaten genuen sagardoaren eta hartzen genuen eguzkiaren ezpal genealogiko berekoa.  