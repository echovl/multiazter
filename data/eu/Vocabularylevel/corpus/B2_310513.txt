Docutec Baratxuria, botika naturala Kolesterola eta triglizeridoak jaisteko ona da, besteak beste, baratxuria, "Allium sativum" Ohartzen ez bagara ere, sukaldean erabiltzen ditugun osagarri asko oso onak dira gaixotasunak sendatzeko; baratxuria, adibidez. Gordinik zein egosita, aspalditik erabiltzen da botika gisa. Odola garbitzeko, kolesterol nahiz triglizerido maila jaisteko eta tentsioa altua orekatzeko erabil daiteke, beste beste. Halaber, oso ona da urte sasoi honetan hasten diren hotzerietarako. Deskribapena Deskribapenik ez du behar baratxuriak. Baina ba al dakigu zertarako balio duen? Gurean sukaldean erabiltzen da batez ere; baina, horretaz gain, sendagai moduan ere erabil daiteke. Oso ona da hainbat gaixotasunetarako. Hori baieztatzen duten ikerketa ugari egin dira urteetan. Asia erdialdetik datorkigun arren, Europan aspalditik ezagutzen, landatzen eta erabiltzen da. 40-70 zentimetro luze izatera irits daiteke. Baratxuriaren burua borobila da, eta ale ugariz osatua dago. Loreek zuri edo arrosa kolorea dute, eta sei hostoz osatuta daude. Udaberri eta uda artean loratzen da burua, erabat egina dagoenean. Liliazeen familiakoa da. Familia horretan ia 3.000 espezie daude: landare txikietatik hasi, eta zuhaitz erraldoietara. Zer erabili Bai jateko eta bai sendatzeko ere erraboilak erabiltzen dira. Ale bakoitza azal moduko batean estalia dago. Hori kendu, eta barruan gelditzen den ale zuria erabiliko dugu. Azal batez bildua egon ohi da. Hori kendu eta barruan gelditzen den ale zuria erabiliko dugu, jateko nahiz tratamendu gisa. Zertarako eta nola Baratxuria tratamendu askotarako erabiltzen da. Hori dela eta, zaila da erabilerarik garrantzitsuena zein den zehaztea. Antibiotiko natural bat da; beraz, gaixotasunak sortzen dituzten mikrobioen aurka egiten laguntzen du. Giza organismoaren defentsak igotzeko edo hobetzeko lagungarria izaten da baratxuria jatea. Horretaz gain, bihotzarekin, odol jarioarekin eta zirkulazioareki zerikusia duten hainbat gaixotasunetan ere lagungarria izan daiteke: -Kolesterola eta triglizeridoak jaisten laguntzen du. -Tentsioa altua orekatzeko ere aproposa da. -Odol bideetan gelditzen diren olio eta koipeak garbitzeko balio du. Horrekin, tronbosiak izatekoa arriskua gutxitzen da. -Odol jarioa hobetzen laguntzen du. -Arazgarri moduan ere erabiltzen da. Giza organismoa garbitzeko, desintoxikatzeko lagungarria da baratxuria. -Sabeleko hesteetako floratik zenbait espezie patogeno ezabatzeko gaitasuna duela baieztatu da. -Larrialdiko erremedio gisa erabiltzen zen garai batean: haginetako mina, onddoak... Bi edo hiru baratxuri alerekin infusio bat egin, eta haiek gar-gar egitea lagungarria izan daiteke horietako kasuetan. Garatxoak, gogordurak kentzeko ere aspaldidanik ezaguna eta erabilia. Horretarako, gauero baratxuri ale batekin xerrak egin eta bat jarriko dugu tirita batekin bilduta garatxoaren gainean. Hori gauero egingo dugu, eta denborarekin garatxoa bera bakarrik eroriko da. Kontu handiarekin egin behar da, eta baratxuria garatxoaren gainean soilik jarri; bestela, ukitzen duen guztia guritu eta minberatuko baitigu. Gripea, katarroa, eztarria... arnasbideko hainbat infekziotan, bronkitis, laringitis kasuetan ere aholkatzen da baratxuria, lagungarri izan baitaiteke. Baratxuri gordin asko janez gero, ahoan oso zapore desatsegina geratzen da. Hori ekiditea oso zaila da; ia ezinezkoa. Perrexila edo apioa murtxikatzera edo sagarra jatera aholkatzen dute. Noiz eta non bildu Baratzeetan landatzen da baratxuria. Udazken bukaeran edo uda hasieran buruak atera eta elkarren artean lotuta zintzilikatzen dira lehortzeko. Leku lehor eta hezeak tartekatu behar dira behar bezala lehortzeko. Konposizioa, gatz mineralak, kolina, iodo, A, B eta C bitaminak, oligoelementuak, sufrea... Zer egin Baratxuria modu askotara erabil daiteke: gordinik, tinturan, olioarekin, ardoarekin, urarekin... Nolanahi ere, gomendagarriena gordinik jatea da. Izan ere, egosterakoan propietate asko galtzen baititu. AMIGDALETAKO HANTURA: Limoi baten ura berotu. Bi baratxuri ale erabat txikitu, eta limoi bero horrekin nahasi. Amigdaletako hanturak irauten duen bitartean, egunean pare bat baso hartu behar dira: bata, goizean baraurik, eta bestea, oheratu baino lehen. Egunean mina izanez gero, baso bat har daiteke.  