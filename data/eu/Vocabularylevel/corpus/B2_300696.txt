Docutec Yoga, gorputzaren eta gogoaren jabe Giharrak luzatuz eta arnasa kontrolatuz, norberaren soinaren eta buruaren jabe izateko gomita egin dute UEUn; esperientziadunak eta hasi berriak praktikaren eremuan murgildu dira. Kazetariaren presentzia arrotzak ez du kontzentrazioa laguntzen. Zazpi ikaslek eta Leire Saitua Iribar yoga eta meditazio irakasleak UEUko jantoki ondoko gela bat hartu dute. Zegokiena utzi dute, zaratetatik ihes egiteko. Lurrean jarri dira eta soin adarrak luzatzeari ekin diote. Emeki-emeki gorputzaren beroak eta arnasketaren indarrak hesia gainditu dute. Jantzi erosoak dituzte eta ortutsik daude. Eskuak paparrean, gorputzaren mugimendu neurtu eta bideratuek gogoari tira egiten diote. Arnasa indartu eta lasaitu, bihotzaren beroaldiaren ondoren, atsedenaldia. Giharrak luzatzen segitzen dute luzaz. Bakoitzak bere soinaren ahalen arabera, beti ezti, doi bat haratago. Bakoitza ahalaren eta ahaleginaren oreka bilatzen. Bizkarrezurraren gainean jarri dira, biribilkatuz, igurtzi eta kontaktuaren bidez bizkarrezurrari masajea emanez, ornoak askatuz. Gorputza bihurtuz, egoera erosoagora itzultzean arnasa zaintzeko, zangoei jabetasuna emateko agindu die irakasleak. Jabe izatea da yoga Ahantzi zaie kanpoko presentzia. Bakoitza bere barnera begira ari da, begiak itxita, gorputza sentituz. Hatsa bideratuz tentsioa, mina edo deserosotasuna gaindi daitekeela erraten die Saituak. «Yoga jabe izatea da» Ahotsaren indarra eta musika apala uztartu dira. Sabelak hatsa bota eta hartzen du. Meditazioa galdu gabe jarrera aldatzeko eskatzen die irakasleak. Kandelaren posturan odola oinetatik soinera doa, bihotzak garbitu eta odol berria burmuinera doa. «Oxigenorik gabe zelulak ez daude lasai». Bizkarrezurra irudikatzeko eskatzen die ikasleei. Alegia deus ez, gorputzaren pertzepzioa barnetik kanpora eta ifrentzuz burutzen dute. «Arnasa gorputzaren olioa da. Tentsioa dagoen tokia irudikatu eta hara igorri arnasa». Gorputzak gondola baten postura hartu du, ondoren zubiarena. Hatsa hartzean ortziraino joan nahi du, askatzean, aldiz, lurrarekin bat egiten du. Begiek barnera egiten dute so. Baina ortzimuga ikusteko agintzen die irakasleak. Milaka urtez lasaitzeko baliatu izan den teknika da. Lehen hatsetik azkenera, «gorputzaren eta gogoaren jabe izateko filosofia da yoga».