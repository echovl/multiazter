Docutec Eredua Artikulu labur honetan Errusian gertatua esaten digu. Bozketa herritar baten bidez aukeratutako miss-a ez zen eredu izan ohi diren horietakoa. Errusian gertatu omen zen, aldizkari katalan batean irakurri berri dudanez. Munduko miss-txapelketaren antolatzaileek, sukar demokratikoak jota, orri bat zabaldu zuten Interneten, lehiaketan parte hartu nahi zuten neskek beren argazkiak bidal zitzaten eta jendeak gogokoen zuen neskari eman ziezaion bere botoa. 90-60-90 neurriko nesken argazkiak hasi ziren ailegatzen barra-barra. Mutil batek, bere klaseko neska bati adarra jo nahirik, haren argazkia bidali zuen: neskaren aurpegiak ez zuen aparteko edertasunik, baina adeitsua zuen keinua, irribarretsua begirada; ez zuen anorexia-itxurarik; orrazkera eta janzkera ez ziren batere sofistikatuak. Neska normal batena zen argazkia. Eta huraxe izan zen, alde handiz, boto gehien lortu zuena. Arautegiak salbatu zuen Errusiaren ondra: neskak ez zuen, artean, lehiaketan parte hartu ahal izateko adinik.