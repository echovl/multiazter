Docutec Irungo alardea, ederra irakaspena haurrentzat Kale Nagusian alarde tradizionalekoek mistokoei kontra egin zieten. Gorrotoa. Ezinikusia. Nazka. Amorrua. Alarde mistoa Irungo Kale Nagusian sartzearekin batera alarde tradizionalaren aldekoak sutu egin ziren. «Putasemeak, a por ellas». Hitz gozoenak ziren horiek. Tabernak eta kale bazterrak jendez lepo zeuden. Batzokiko balkoia huts-hutsik. Ongietorririk ez alarde mistoko ordezkariei. Etsaien zain zeuden gehienak. Irunen herritarrak bihurtzen dira ekainaren 30ean etsairik handienak. «Joan zaitezte zuen herrira». Herri bakarrean ez dira sartzen, nonbait, irundarrak. Amorrua nabari zen alarde tradizionalaren aldeko jarraitzaile sutsuenen aurpegietan eta esanetan. Senar-emazteak, eskutik helduta, alarde mistokoak larrutzen. Ondoan seme-alabak zituzten. Lauzpabost urtekoak, gehienez. Isilik. Harritu antzean. «Urdanga, zer pena ematen duzuen», emakumeak. «Badakit non bizi zaren, harrapatuko zaitut», gizonak. Haurrak, isilik. Ertzainek inguratuta zeukaten Kale Nagusia. Alferrik, baina. Basoak, botilak, petardoak... Ertzainak eta udaltzainak geldirik. Ezer arrarorik ez ari pasatzen, antza. Alarde mistoko ordezkariek ez zuten txalo, biba eta aupa oihurik entzun. Jeneralak ere petardoa opari. «Putasemeak» eta «A por ellas» entzunda, musuak bueltan. Musuek min ematen dute sarritan. «Bizkarra eman, bizkarra eman, zikin batzuk dira». Emakumezkoak ziren asko eta asko. Edariak indartuta, kazetarientzat ere hitz goxoak izan zituzten. «Idatzi. Dena idatzi. Manipulatzaileak. Alde hemendik». Kazetariak, isil-isilik, euren lana egiten. Haurrek isilik jarraitzen zuten. Atzo bai. Handitzen diren arte, isilik egongo dira. Orduan beste kontu bat izango da. Legerik gabe bezala AGURTZANE SOLABARRIETA/ Putakumeak, putak, urdangak, zikinak, zatarrak, zoazte zuen herrira, lesbianak, marikoiak, badakit non bizi zaren, fuera... Horrelako irain sexistak eta mehatxuak entzun behar izan zituzten atzo alarde mistoan parte hartu zuten gizon eta emakumeek Irungo Kale Nagusian. Tradizionalaren jarraitzaileen oihuak ziren. A por ellas ozen abestu eta edalontziak, basoak, edariak... bota zizkieten aurpegira. Eta Ertzaintza, bitartean, geldirik, berez halakoak saihesteko eta mistoa zaintzeko zeregina zuen arren. Erasoen biktimak emakumeak izan ordez, agintariak izango balira, azkar asko aterako zuten borra eta jendea bideo-kamerarekin grabatuko, gero epaitegietara eramateko. Halako erasoak alardea ulertzeko modu ezberdinek sortutako suminduraren ondorioz omen dira. Istiluak. Hala esan zuen atzo alkateak, atzo arratsaldeko prentsa ohar batean. Emakume bat jo nahi izatea ez al da emakumeen kontrako indarkeria? Giza eskubideak izango dituzte gaur berriz ere politikariek hitzetik hortzera. Dena den, atzokoaz mutu. Alderdi batzuk bai, behintzat. Eta, bitartean, Berdintasunerako Legeaz harro. Zertaz, ordea? Bete nahi ez den lege batez harro? Legea bete ez arren euren karguetan jarraituko duten politikariez harro?               