Docutec Dirurik ez, botikarik ez Botikagileek interesik ez herri pobreetan. Gaitz ugari eta larriak daude munduko herrialderik pobreenetan; botika ekoizleek ez dute horien kontrako botikak lortzeko ikertzen, ordea   Arantxa Iraola/Donostia   Mugarik Gabeko Medikuak erakundeak ikerketa bat egin berri du herrialde pobreetan arrunt ohikoak diren gaitzetan zein gutxi ikertzen den salatzeko. Datuak argiak bezain kezkagarriak dira. Beldurgarriak. 1975-99 bitartean merkatura atera ziren 1.393 botika berrien artean, esaterako, soilik 13 izan ziren gaitz tropikalei zuzenduak. Eta gaitz ohikoak eta larriak dira horiek herrialde pobreetan, sarri askotan hilgarriak. Malaria, loaren gaixotasuna, tuberkulosia... Ahaztutako gaixotasunak dira. Merkatuan irabazirik ia ez dute ematen eritasun horien kontrako botikek, eta ondorioz botika multinazionalen partetik lehentasun oro galdu dute. Izan ere, enpresetako arduradunei ez zaizkie kontuak ateratzen. Mundu zabaleko biztanleen %80 herrialde behartsuetan bizi dira. Asko dira. Milioika eta milioika lagun. Munduan egiten botiken %20 erosten dute, ordea, besterik ez. Pobreak dira, eta ez zaie gehiagorako iristen. Horregatik botikagileek bazter utzi dituzte. Albo batera. Nahiago dute herrialde behartsuetan ohiko diren gaitzetan ikertzea, eta irabazi oparoak lortzea. Ondorio beldurgarriak Herrialde behartsuetan botika egokirik ezak, ondorio beldurgarriak dakartza. Eta latzak. Loaren gaixotasuna, esaterako, gaitz oso ohiko da Afrikan. 500.000 lagun inguru daude egun eritasunak jota, eta 60 milioi lagun kutsa daitezke geroan. Gaitzarentzat urte askotan tratamendu zaharkitu eta mingarria izan dute, ordea; artseniko bidezko sendabide konplexu bat. Ahalegin urriak egin dira, gainera, tratamendu egokiagoa lortzeko. Ia bat ere ez. Bitartean, herrialde aberatsetan, orotariko botika berriak agertu dira, sarri askotan bigarren mailako gaitzentzat. Burusoil ez geratzeko tratamenduak, zimurrik ez ateratzeko kremak, inpotentziaren kontrako pilulak... Botika multinazionalen produkturik kutunenak izan dira. Eta irabazi iturri, jakina. Mugarik Gabeko Medikuak erakundeak txostena Europa, Japonia eta Estatu Batuetako 20 botika multinazional ikertuz egin du. Ez ditu beren izenak ezagutzera eman. Anonimotasunaren baitan argi ikusten da, ordea, denek antzera jokatzen dutela, irabazi bila. Herrialde aberatsetako agintariek, gainera, hori saihesteko bat ere ahalegin publikorik ez dutela egin salatzen du txostenak. «Gobernu aberatsek beren hautesleen behar medikuak asetzeko ikerketa publikoak baino ez dituzte laguntzen diruz». Jarrera aldaketa, nahitaezkoa Horregatik, egoera aldatzeko, erakunde publikoen jarrerak aldatu egin behar duela azaldu dute. Halaber , herrialde pobreetara zuzendutako botikak patenteen arauetatik at ikertu eta fabrikatu behar direla adierazi dute. Izan ere, multinazionalen irabaziak dituzte arau horiek xede, baina eskuragaitz egiten dituzte botikak, pobreenentzat arrotz. Txostena plazaratzearekin bat, pobreenentzat botika merke eta eskuragarriak egiten hasteko hiru ekimen jarri dituzte abian Mugarik Gabeko Medikuek, beste hainbat erakunderekin batera. Brasilen, Thailandian, Malasian eta Burkina Fason gogotsu ari dira hainbat ikertzaile eta erakunde botikak ikertzeko eta egiteko bide berriak urratzen. Geroan saio horiek orokortzea dute jomuga. Denontzat izatea. Horretarako, ordea, jarrera aldaketa batetik haratago urrats handiak beharko dira. Dirurik ez, botikarik ez ekuazioa hausteko adinakoak. Emilia Herranz ¿ 'Oinarrizko botikak eskuragarri' kanpainako arduraduna Espainian «Irtenbide politikoak behar dira» Mugarik Gabeko Medikuak mundu osoan garatzen ari da Oinarrizko Botikak Eskuragarri kanpaina. Espainian arduraduna Emilia Herranz sendagilea da. Adeitsu mintzatu zen atzo Egunkariarekin.  Desoreka handia da. Asko ikertzen da herrialde aberatsetako gaitzetan, gutxi pobreetakotan. Zer egin daiteke? Gure ustez irtenbide politikoak behar dira. Izan ere, herrialde pobreak heriotza eta sufrimendu karga izugarria dute. Horregatik, borondate politikoa behar da. Ez gobernuen partetik bakarrik, botika multinazional handien partetik ere bai. Borondate hori urrats serioetan gauzatzen ez bada zer gertatuko da? Heriotzek ez dute etenik izango hegoaldeko herrialdeetan. Oso sinplea da. Egoera, gainera, okerrera eta okerrera ari da oso nabarmen. Hiesaren izurriak gure plan guztiak hankaz gora laga ditu. Afrikan, esaterako, lanerako ahalmen izugarria zuten pertsona asko hiltzen ari dira gaitzak erasanda. Ekimen batzuk abian jarri dituzue merkatuaren legea hausten saiatzeko. Zer nolakoak dira? Gauzak beste era batera ere egin daitezkeela erakutsi nahi dute, eta ahaztutako hiru eritasunen —leishmaniasia, malaria eta loaren gaixotasuna— kontrako botiken ikerketa sustatu nahi da. Egiteko horretan hainbat erakunderekin batera ari gara, elkarlanean. Orain denak elkar hartzeko erakunde bat behar da. Dirurik irabazteko xederik gabeko erakundea izan behar du, gobernuen, gobernuz kanpoko erakundeen eta enpresen artean zubi lana egiteko gai. Zer esku-hartze du egun Osasunerako Mundu Erakundeak zuen ekimenetan? Atzean dago, baina uste dugu gehiago egin dezakeela eta egin beharko lukeela, gainera. Egiteko garrantzitsua du oso esku artean.  