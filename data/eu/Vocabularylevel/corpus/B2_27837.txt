Docutec Bakarra, baina inportantea Iritzi artikulu laburra. Anekdota historiko bitxia kontatzen digu, bukaeran metafora zahar batekin lotuz, gauza inportanteak jakitearen garrantzia azpimarratzen du. KIRMEN URIBE   Gauza bat Jose Antonio Arana bisita egitera joan zitzaion Plazido Mujikari Loiolako santutegira. Mujikak ez zuen artean bukatu bere hiztegia. Eta lan horretan zebilen, zapata-kaxetan gorderik zituen milaka fitxak gobernatu guran. Hala ere, kezkati aurkitu zuen orduan Aranak Mujika. Kexu zen, beldur zen ez ote zen zahartzen ari, ez ote zen gauza izango lana bukatzeko. Itsutzen ari zen. Lantokitik atera eta paseatu egin zuten luzaroan. Huntaz eta hartaz aritu ziren, haurtzaroko paisaiei buruz, eta Ekuadorrera eginiko bidaiaz aritu zen Mujika. Chimborazo sumendia zela munduko garaiena esan zion eta ez Everest. Everest itsas mailaren arabera baitago neurtua, baina munduaren erdigunetik neurria hartuz gero Chimborazo zela garaiena. Halako batean, betaurrekoak kentzeko eskatu zion Aranak, lausoak zituela konturaturik, eta oinez jarraitu zuten horrela, Aranak zapi batekin betaurrekoak garbitzen zizkion bitartean. Betaurrekoak bueltatu zizkionean oihu batean hasi zen Mujika, «miraria, miraria!» esaten zuen, sinistu ere ezin eginda. Nonbait ez zen ordura arte konturatu bere ustezko itsutze hori betaurreko zikinek eragina zela eta ez ikusmena galdu izanak. «Azeriak gauza asko daki; trikuak, berriz, bat bakarra, baina inportantea», esan zuen Arkilokok. Mujika, zalantzarik gabe, triku haren modukoa zen. Halako jakituria zuen gizonari, halako lan eskerga egiten ari zen fraideari ahaztu egin zitzaion betaurrekoak garbitzea bezain ekintza soila. Maite ditut gisa horretako nahasteak. Maite ditut gisa horretako pertsonak. Bazekien gauza bat, bakarra eta inportantea, eta sinistu egiten zuen horretan.