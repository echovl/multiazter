Docutec Edo zuk edo nik Gaizki ez banabil, hamahiru dira gizonezkoen eskuetan hildako emakumeak, estatuan, 2004an. Gaizki ez banabil, Espainia da Europan genero indarkeriagatik emakume gehien galtzen dituen estatua. Eta nago, Espainia izango dela Europa osoan, sexu harremanek emakumea gutxien asebetetzen duten estatua ere, "oso gizonak" direnek, usu, ez baitute emakumearen sexu apeta asebetetzen eta Espainia, filmografia lekuko, gizontxoz gainezka baitago. Oker ez banago, martxoaren 8az geroztik, komunikabideetan astero landu den gaia da emakumearena eta berdintasun eskubidearena. Ez da gutxi gai honi halako tartea egitea, eskaintzen duen aukera oportunistagatik bada ere. Gaia zabalegia da, ordea, komunikabideek eskaini ahal duten erreportaia elkarrizketa, mahai-inguru edo dena delakoan irtenbide, erantzun, azterketa edo egoeraren deskribapen juxtu bat egitera heltzeko. Ikuspegi ezberdinak kontrajartzen dira. Askotan, muturrekoegiak diren jarrerak azaltzen dira eta iruditzen zait, gaiak komunikabideen beharrei jokoa egiten diela. Ez dut uste komunikabideek asmatzen dutenik. Eta zalantzak ditut, martxoaren 8aren karira prestatutako mezu publizitario edo sloganek ere arrakastarik dutenik. Arantza horixe daukat sartuta aspaldion. Mezuek, orokorrean, eta asko sinplifikatuz, zera diote: emakumeak berdintasunerako eskubidea du. Horretarako, beste gauza askoren artean, etxeko lanak partekatu egin behar dira. Bai zuk eta bai nik. Azken hauxe litzateke, beharbada, mezuaren formula. Oinarri baikorra du, inondik ere. Gero, praktikan, ostera, erosotasunagatik, erraztasunagatik, ohituragatik, eta abar, beste formula bat erabiltzen da: edo zuk edo nik. Eta errealitate hau ez zait hain baikorra iruditzen. Joera hau, praktikoa izanik ere, baztertzailea edo eta bereizlea da bikotearen baitan. Praktika honek ez du bikotea batzen. Bikotea banakako indibiduo norbanakakoetan banatzen du. Ez dute errealitatea partekatzen. Ez dute emakumearen berdintasun eskubidearen alde lan egiten. Betebehar batzuei erantzuten diote, eta kitto. Ikuspegi honekin, bada, emakumeak lan batzuk partekatzea lortzen du baina ez bikotekidea konbentzitzea.