Docutec Ebakuntzarik ohikoenak: bularretakoak eta sudurrekoak Antzina gutxi batzuek baino ez zuten aukera baina orain, gero eta jende gehiagorengana heltzen den zientzia ari da bihurtzen kirurgia estetikoa. Arlo honetan izandako aurrerapenek gero eta erantzun eragingarriagoak ematen dizkiete beren lotsak atzean utzi nahian kirurgilariengana jotzen duten gizon-emakumeei. Bularretako eta sudurreko ebakuntzak dira ohikoenak.   Kirurgia estetikoak azken urteetan izan dituen aurrerapenek beren lotsak alboratzeko bidea eman diote pertsona askori. Izan ere, kirurgiak gustuko ez ditugun gorputzeko nahiz aurpegiko atalak eraldatzeko teknika anitz garatu ditu. Euskal Herrian gero eta gehiagok egiten dute hautu hori eta gero eta ugariagoak dira ere kirurgilarien kontsultan aurkitzen dituzten irtenbideak. Kirurgiak ematen dituen aukerak ugaldu diren neurrian jendearen eskaerak ere ugaritu egin dira. Hala ere, zenbait ebakuntza nabarmentzen dira besteen artean, tartean bularretako ebakuntzak eta liposupzioak. «Adinaren arabera jendeak egiten dituen ebakuntzak aldatu egiten dira. Hala ere, oro har, bularretako ebakuntzak dira gehien eginten ditudanak», dio Pedro Cormenzana medikuak. Ezagunenak edo adituenak bularrak handitzeko ebakuntzak badira ere, bularrak txikitzeko eta moldatzeko ebakuntzak ere ugari egiten direla dio Gipuzkoako Poliklinikako medikuak. «Gazteek batez ere handitu egiten dituzte, hala ere, badira salbuespenak eta nire kontsultara bertaratzen dira bular handiak dituztela-eta horiek txikitzera. Helduagoak diren emakumeak, 30 eta 35 urte bitartekoak, berriz, haurdunaldi ostean bularrak erorita eta forma galduta dituztela etortzen dira», esan digu sendagileak. Liposupzioak ere gero eta ospe handiagoa du. Gorputzeko hainbat ataletan pilatutako gantzak kentzea da ebakuntza honen xedea. Liposupzio ultrasonikoa da alor honetako berritasun nagusia. Kirurgilariaren esanetan, ebakuntza hau une egokian egitea oinarrizkoa da: «Gehiegi itxarotea ez da ona, izan ere, adinean aurrera egin ahala gantzak pilatu ez ezik, azala erortzen hasten da eta orduan teknika gogorragoak erabiltzea beharrezkoa da. Gantza kentzeaz gain, azala tenkatzea ere beharrezkoa baita», dio Cormenzanak. Gorputza ez ezik, aurpegia egokitzeko egiten diren ebakuntzak ere asko dira. Donostiako Poliklinikako medikuak dioenez, sudurra konpontzeko ebakuntzak dira ohikoenak. «Kirurgian lehen pausoak arlo honetan eman ziren», gaineratu du. Gizonezkoek hiru ebakuntza egiten dituzte batez ere: sudurrekoa, abdomeneko liposupzioa eta betazaletakoak. Hala ere, Etxeberriak aitortu duenez, gero eta gizon gehiagok konpontzen ditu bularrak. Normalean, bular handiegiak dituztenek txikitzeko egiten dute ebakuntza. Azken urteetan estetika ebakuntzek izan duten gorakadaren oinarrian informazioa omen dago. «Jendeak segurtasuna hartu du kirurgilariengana joan eta beren zalantzak galdetzeko». Era berean, jendeak gero eta erreparo gutxiago dio bere familiari eta lagunei estetika ebakuntza bat egin nahi duela aitortzeko, baita ingurukoek hori onartzeko ere». Hain zuzen ere, kirurgilariak aitortu duenez, zenbait gurasok oparitu ere egin ohi dizkiete beren seme-alabei ebakuntza estetikoak». . Hala ere, jendeari argi esan behar zaio tratamendu bakoitzak zertarako balio duen eta zer-nolako ondorioak izaten dituen. «Ezin da pentsatu gaur egun ugaritzen ari diren teknika errazek mirariak egiten dituztenik», gogorarazi du Pedro Cormenzana medikuak. «Arazo berdina izango banu, berriz egingo nuke» Isabelek 20 urte zituela erabili zuen kirurgia estetikoa. Nerabezaroan izandako konplexuak ahazteko erabakia hartu zuen, bular handiak zituela-eta txantxa ugari jasan behar izaten baitzuen. «Nerabezaroa aldi gogorra da. Ni esandako guztiari aurre egiten saiatzen nintzen, baina, hala ere, nire konplexua areagotu baino ez zuten egiten iseka horiek», gogoratzen du. Hori dela eta, aukera izan bezain laster ez zuen ebakuntza egiteko inolako erreparorik izan. Konplexuak bultzatuta egin bazuen ere, medikuen gomendioa ere jaso zuela azaldu digu. «Zazpi kilo bular kendu zizkidaten. Egia esan nire bizkarra okertzen hasia zegoen pisua zela eta». esan digu. Isabeli bizitza aldatu zitzaion, bularrak estaltzen zizkion lotailuak kendu bezain laster. «Nire buruarekin, baita nire ingurukoekin ere gusturago sentitzen nintzen». Esperientzia hark bizitza aldatu ziola azaltzen du. Eta. berriz ere arazo berbera izango balu, bi aldiz pentsatu kirurgilariarengana joango litzatekeela azaldu du. Gomendio berbera egiten die, gainera, edonolako konplexua duten emakumeei, baina hala ere tentuz jokatu behar dela gogorarazi du, «mendekotasunean» ez erortzeko. Premia dela-eta hasi eta mendekotasun bihurtu Ebakuntza estetiko bat egiten dutenek berriz ere errepikatzeko joera izaten dutela esan ohi da, mendekotasunean eroriko balira bezala. «Behin estetika ebakuntza bat egin duenak berriz ere errepikatzeko joera izan ohi du», dio. Hori, medikuak aditzera eman duenez, zaindu beharreko gauza da obsesio guztiak bezala. Bere esanetan, kirurgiarekin bizitzako gainerako gauzekin gertatzen dena gertatzen da. «Norbaitek esperientzia aberasgarri bat izan duenean errepikatzeko joera izan ohi du. Kirurgiarekin gauza bera gertatzen da». adierazi du. «Ilea aurpegian eramaten nuen, estaltzeko»   Duela hamazazpi urte egin zuen Marianek sudurreko ebakuntza, 18 urte bete eta berehala, horren zain baitzegoen 14 urte zituenetik. «Gazteagoa nintzenean ez neukan inolako arazorik, baina hazten nindoan heinean gero eta konplexu handiagoa neukan». «Ilea aurpegian eramaten nuen, sudurra ahalik eta gehien estaltzeko moduan. Eskerrak orrazkera hori modan zegoen orduan!». Zorte txarra izan duen irudipena du, familian ez baitu beste inork berak zeukan sudurraren antzekorik. «Inor ez da sudurluzea eta, nik, berriz, izugarria neukan. Amak berak askotan esaten zidan ez zekiela norengandik jaso nuen». Aspaldi erabakia zuen sudurreko ebakuntza egingo zuela, baina 18 urte bete arte itxaron beharra zeukan eta, bitartean, ebakuntzarako ahalik eta diru gehien aurrezten saiatu zen. 18 urte bete berritan joan zen medikuarengana. «Nire aurpegiari ondo zegokion sudur forma jarriko zidala esan zidan eta bion artean erabaki genuen zer eta nola konpondu. Azkenean egin nuen eta zortzi egun igaro nituen begiak more-more eta sudurra igeltsatuta». Ingurukoek bazekiten igeltsu haren zergatia, baina ez zion kanpoko inori esan: «sudurra puskatu nuela esaten nien», esan du. Ondo gogoan du igeltsua kendu zuen unea. Ez zeukan beldurrik, «banekien lehen baino politagoa izango zela, itsusiagoa ezin zuen izan eta», kontatzen du gaur egun irribarrez. Igeltsua kendu eta pozik geratu zen bere sudur berriarekin, «askozaz politagoa ikusten nuen neure burua, aurpegiaren beraren forma aldatu zitzaidan sudurreko ebakuntza egin ondoren. Konplexu hori kendu nuen, nahiz eta gero beti sortzen diren berriak. Gure gorputzarekin ez gara hain erraz konformatzen. Baina, sudurraz beste, ez dut beste ezer konpondu, ezta konponduko ere. Konplexu hura oso larria zen, besteak txorakeriak dira haren ondoan». Etxekoek ere ederki zegoela esan zioten eta segituan joan omen zen ile-apaindegira, «ilea moztera aurpegia bistan uzteko»