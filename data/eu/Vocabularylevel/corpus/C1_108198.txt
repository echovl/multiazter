Docutec Opari argilunak Zure ezkontza-egunean oparirik jaso al zenuen? Gure bikoteak oso opari berezia jaso zuen. Irakur ezazu Patxi Zubizarretaren eskutik ipuin polit hau. Orain dela urtebete inguru, etxea erosi genuenean, era guztietako opariak jaso genituen: ederrak, gutxi batzuk; erdipurdikoak, gehienak; oso-oso desegokiak, bakarren bat edo beste. Idoiak eta Koldok oparitu zizkiguten lanparak, esate baterako, azken mota horretakoak ziren: oso-oso desegokiak. Hala ere, gizalegez, geure logelara joan eta gau mahaietan ipini genituenenean, zuri baino zuriago esan genuen: -Primeran ematen dute hormetako kolorearekin. -Irakurtzeko ere aski argi zabaltzen dute. Edozein modutan, Idoia eta Koldo oso gutxitan ikusten genituen eta, zalantza askorik egin gabe, lanparak ganbarara igo genituen, ahanzturaren zokora alegia. Eta orduan benetan eta zinez esan genuen: -Hau gustu txarra! -Bai, desegokiagorik ezin... Eta gauza bera egin genuen beste opari erdipurdiko eta oso-oso desegokiekin. Alabaina, joan den asteburuan, berriro ere ahaztuak genituen Idoia eta Koldorekin topo egin genuen. Eta zurito bat hemen, basoerdi bat han, apur bat txispatu eta ostiralean gurean afaltzea erabaki genuen: -Joango gara baldin eta hurrengoan gure etxean afaltzen badugu -onartu zuten Idoiak eta Koldok. Eta geratu baginen, geratu ginen. Eta gaur zortzietan elkartu gara Ajuria kafetegian. Eta zurito bat hemen, basoerdi bat han, gero eta txispatuago, aspaldiko kontuak ekarri ditugu hizpidera. Halako batean, ostera, garagardoak ez, baina burutazio batek asaldatu eta zorabiatu nau: lanparak! Apur bat lasaitzearren, komunera joan, kazolan eseri eta pentsatzeari ekin diot: urtebete besterik ez da lanparak oparitu zizkigutela; ez dugu aitzakiarik; ezin gara desenkusatu. Eta gero: Mikeli esan behar diot nola edo hala lanparak ganbaratik jaisteko; etxera itzultzen garenerako, gau mahaietan egon behar dute. Hala gauzak, azken tabernan sartzen ari ginela, esan dut: -Hau burua! Ardo gorria hozkailuan sartzea ahaztu zaigu! -eta berehala, Mikeli ahopean-: Ganbarara igo eta Idoiak eta Koldok oparitu zizkiguten lanparak jaitsi behar dituzu. Gero gureen ordez txukun-txukun ipini, aditu? -Ardo gorririk gabe ere moldatuko gara, neska -atera zaio Idoiari, baina Mikelek irribarre zabal bat zuzendu dio eta honela amaitu du: -Ez dago arazorik. Ez zait ezer kostatzen eta etxean bertan itxarongo dizuet. -Mahaia ere prestatzen has zintezke... -saiatu naiz disimulatzen. Etxera heldu garenean, mahaia prest topatu dugu ( esan gabe doa kalera irten aurretik atondua nuela), eta Mikel irribarretsu. Eta behingoz lasaiturik, etxea ikusmiratzen hasi gara: egongela, sukaldea, komunak, logela... -Hauek guk oparitutako lanparak dira, ezta? -galdegin du Koldok bestela bezala. -Bai. Polit askoak eta praktikoak dira -bota die Mikelek-. Gauez, lokartu aurretik irakurraldi bat egiten dugu eta oso argi ona zabaltzen dute. -Egia -sartu naiz ni-, ikusmena zaindu beharra dago. Hori esatearekin batera, gau mahai batera hurbildu naiz, gure hitzak lanparen argiarekin ziurtatu nahi banitu bezala. Eta hurbildu banaiz, hurbildu naiz. Eta pizten saiatu naizenean, gertakari misteriotsu baten lekukoak izan gara lanparak ilun baino ilunago geratu dira; ohepetik, ostera, halako argitasun gorrixka bat zabaldu da. Begien itxi-ireki batean ohartu naiz: ohepean piztu den argia gure lanparena zen!, Mikeli lanpara oparituak entxufatzea ahaztu zaio! Eta nere begiradarik makurrena luzatu diot Mikeli. Eta berak sorbaldak jasotzeko keinua egin du. Idoiak eta Koldok ere begi arranpaloez begiratu diote elkarri: haiek ere egiaz jabetu dira. Eta isilune baten ostean lehertu egin dira: -Itsusiak baldin baziren, esatea zenuten... -Idoia. -Halakorik! Gure artekoak egin du! -Koldo. Eta agur ere esan gabe joan dira. Ni aurrena ahoa bete hortz geratu naiz, baina berehala erreakzionatu eta, negarrez hastearekin batera, Mikeli direnak eta ez direnak esan dizkiot. Bularraldea ere jotzen hasi natzaio, bortitz, harik eta berak bi eskuetatik heldu didan arte. Berari, ostera, aurrena irri-firfira bat antzeman diot ezpainetan, baina hurrena irri-karkailaka hasi da, kar-kar-kar, ero baten moduan. Irria kutsakorra izan, nonbait, zeren handik gutxira ni negarguratik barregurara igaro bainaiz. Eta azkenean biok barre-zantzoka hasi gara, barre algaraka. -Bake bat, Esther. Ganbaran traste gutxiago izango ditugu hemendik aurrera eta astun horiekin ez dugu beste konpromisorik izango -adierazi ahal izan du gero Mikelek. -Egia da. Gure patua izango zen. Orain onena afaltzea dugu -onartu dut nik. -Ederki, baina aurretik baino lehen lanparak zaborretara aterako ditut...