Docutec Euskalduntzen ari diren Osakidetzako langile atzerritarrak "Barakaldokoa naiz eta, daukat paro obrero. Horregatik euskaltegira noa ni egunero..." zioen Oskorri taldearen kanta ezagun batek. Gure protagonistak ez daude langabezian, Osakidetzan dihardute lanean, baina euskaltegira joaten dira, edo Hizkuntza Eskolara bestela. Izan ere, guztiek dute helburu garbi bat, euskara ikastea. Argentina, Mexiko eta Ekuatore Ginean jaio izana ez da beraientzat euskara ikasteko inolako eragozpena izan. Euskal Herrian bizi dira, gaixoekin egiten dute lan, eta hortaz, pertsona horiekin euskaraz egin nahi dute. "Baserritar batek larri zegoela esan zidan behin eta nik ez nion ezer ulertzen. Larri! zer da hori? Horrelakoak behin baino gehiagotan gertatzen zitzaizkidan eta horregatik euskara ikastea erabaki nuen". Alejandro Masie Ekuatore Ginean jaio zen, eta Medikuntzako ikasketak Sorian egin ondoren iritsi zen Euskal Herrira. Alejandrorena adibide bat besterik ez da. Izan ere, gure protagonistek beste hamaika bitxikeria dituzte kontatzeko, momentu gogorrak, etsipena eta ikasketa-prozesua uzteko tentazioa izan dute behin baino gehiagotan, baina gaur egun pozik daude, euskaraz hitz egiteko gai direlako.    Mexikotik Andoainera Naiara San Vicente Mexiko DFn jaio zen 1981ean eta urtebete zuenean iritsi zen Euskal Herrira. "Txikitatik egin ditut ikasketak euskaraz eta etxean ere euskaraz hitz egiten dugu. Niretzat prozesu naturala izan da. Euskarak arlo profesionalean asko lagundu dit eta ateak ireki dizkit. Izan ere, nire ogibidea gizarte-lankidetza da eta bertan aritzeko oso garrantzitsua da euskaraz hitz egitea". Osakidetzan lanean ari direnak animatu nahi ditu Naiarak euskara ikasi dezaten, "euskaldun orok bere ama-hizkuntzan tratatua izateko eskubidea duelako".   Buenos Airesetik Irunera Andrea Di Michele Buenos Airesen (Argentina) jaio zen eta 1997ko ekainean iritsi zen Irunera. "Senarraren familia Baztangoa da eta Argentinak bizi zuen egoera ikusirik, honantz etortzea erabaki genuen". Osakidetzan ordezkapenak egiten hasi zen 1998an, "hasieran Bidasoako Eskualde Ospitaleko Larrialdi Zerbitzuetan egiten nuen lan, gero Donostian eta 2003an, Azkoitiko anbulatoriora joan behar izan nuen, eta bertan egin nituen bost urte". Euskararekin benetako lehenengo harremana Azkoitian izan zuen Andreak. "Azkoitian jendea ez da ondo moldatzen gaztelaniarekin eta haiekin euskaraz aritzea ezinbestekoa zen niretzat". Dena dela, euskara ikasteko prozesua luzea izan da Andrearentzat, eta Azkoitian ez zuen euskaraz normaltasunez aritzeko aukerarik izan. "Oraindik  ez dut erraztasunik eta zoritxarrez Irunen ez dut euskaldunik gertu beraiekin euskaraz aritzeko". Andrea pediatra da eta Irunen eskuratu du lanpostua, Dunboa Anbulatorioan. "Anbulatorio honetara euskaldun asko etortzen da eta haiekin euskaraz egiten dut. Umeekin euskaraz egitea ezinbestekoa da eta jendeak eskertzen duela uste dut". Etorkizunera begira euskara ikasten jarraitzeko asmoa agertu digu Di Michelek, baina, horretarako liberatu gura du urtebetez, "eta momentuz pediatrontzat ez da samurra liberazioa edukitzea. Oso pediatra gutxi ei gaude Euskadiko Osasun Zerbitzuan".                 Ekuatore Gineatik Arrasatera Alejandro Masie Mebuy 1982an iritsi zen Euskal Herrira. Medikuntzako ikasketak Sorian egin zituen eta ikasketa-garai hartan ezagutu zuen gaur egun bere emaztea dena. "Medikuntza egiten ari ginela ezagutu genuen elkar eta berarekin Euskal Herrira etortzea erabaki nuen. Euskalduna da, familian euskaraz egiten dute eta nire ikasketa-prozesuan asko lagundu didate". Alejandrok Arrasateko Eskualde Ospitalean egiten du lan, Larrialdi Zerbitzuetan. Osakidetzak aurten liberatu du euskara ikasteko, eta egunero joaten da Bilboko Gabriel Aresti euskaltegira euskara ikastera. "Aurten euskara ikasteko aukera izan dut. Niretzat sekulako bultzada izan da eta zorionez euskaraz egiteko gai naiz". Euskarak Euskal Herrian integratzeko balio izan diola uste du eta bere lanean ere aukera asko eskaini dizkiola, "kontuan izan behar da Arrasate eta Debagoieneko eskualdea oso euskaldunak direla, eta hemen euskara dela nagusi. Ezin nuen jarraitu euskararik gabe, ikasi beharrean nengoen", adierazi digu Alejandrok.              Andrea, Naiara eta Alejandro hiru adibide besterik ez dira. Osakidetzan lanean diharduten atzerritar askorentzat ispilu bikaina. Euskararen aldeko apustua egitea erabaki dutenak, mugak gaindituz eta euskararen bizitzeko erara egokituz. Herri txiki zein hiri handietan  zerbitzua euskaraz eskaintzea inportantea dela uste dutelako. Gaur egun, Naiara Andoainen bizi da, Alejandro Ermuan eta Andrea Irunen. Bizitzako esperientzia ezberdina dute, baina helburu bat partekatzen dute guztiek, euskara ikastea.