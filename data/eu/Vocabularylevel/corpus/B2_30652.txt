Docutec Emakumeek salaketak kentzen dituzte? Emakumeak helduak dira, eta ez salatzea haien aukera bada, haien arrazoiak izango dituztela pentsatu behar dugu, eta onartu egin behar dugu. Baina ez irrazionalak direlako, baizik eta oraindik gizarteak, zuzenbideak, ez dutelako soluziorik. Badago azken egun hauetan galdera bat, harritzen gaituena. Denok ari gara galdetzen: zergatik barkatzen dituzte emakumeek erasotzaileak? Galdera ez da sinplea eta erantzuna galdera baino konplexuagoa da. Arlo ezberdinetatik erantzuten da, arlo psikologikotik, soziologikotik, juridikotik, politikotik, moraletik... eta arlo bakoitzak bere erantzuna ematen du, eta askotan ez daude ados. Lehendabiziko erantzuna hauxe izan zitekeen, adibidez: gure gizartearen kultura barkamenaren kultura dela, eta horrexegatik oso normala izan zitekeen emakumeen portaera hori. Baina gure gizartea ez da horrela eta emakumeen portaera irrazional bezala ikusten da. Portaera hori beren kontra doa, izan behar diren bezala ez direlako. Emakumeek ez dakite zer nahi duten, beren erasotzaileak maitatzen dituzte, haiekin bizi nahi dute, eta horrexegatik guk, gizarteak, operadore juridikoak, zuzenbide penalak ezin ditugu emakumeak lagundu. Azken finean beren arazoa da, beren aukera eta beren erantzukizuna. Gure gizartea ondo dago, bere egituretan dena ondo dago, emakumeak izan ezik. Eta oso lasai gera gaitezke. Bigarren erantzuna izan zitekeen: gizartea ez dago ondo, gizartea aldatu behar da, baina ez da hain erraza, eta sistemak aurre egiten die aldaketei. Sistema mantentzeko emakumeen kontrol soziala beharrezkoa da. Patriarkatuak emakumeen kontrako biolentzia erabiltzen du, bai esparru publikoan baita pribatuan ere. Hasieran emakumeen kontrako biolentzia publikoa ikusten genuen bakarrik (bortxaketak....), baina bestea, pribatua, ez. Patriarkatuak erakusten zigun emakumea, bakarrik baldin bazegoen, arriskuan zegoela. Ezin zuen bakarrik atera, gauean atera, edo hainbeste lekutan bakarrik egon. Aldi berean patriarkatuak esaten zuen mutil batekin posiblea zela leku guztietara joatea, edozein lekutan egotea. Emakumeak mutil batekin babestuta zeuden. Baina mugimendu feministari esker, emakumeen borrokari esker, etxe goxo hori pentsatzen genuena ez zela ikusi genuen. Etxe goxo hori ere arriskutsua zela emakumeentzat. Hori ikusita, zein zen gure erantzuna? Tratu txarrak jaso dituzten emakumeak banatu behar ziren eta etxe goxo horretatik atera behar ziren, eta horrela hasi ziren hainbeste kanpaina. Emakume, salatu; Emakumeen kontrako biolentziari tolerantzia zero... Eta emakumeak bide horretatik hasi dira ibiltzen. Baina zer esaten dute datuek (beste gauza batzuen artean)? Tratu txarren ondorioengatik hil diren emakumeetatik askok salaketak egin zituztela eta banaturik zeudela. Gizarteak, feminismoak, zuzenbideak esaten dute: «Salatzen baduzu eta banatzen bazara, orduan tratu txarrak desagertzen dira». Eta egia da. Baina hil egiten zaituzte. Estatuak jarri dituen baliabideak ez dira oso eraginkorrak emakumeak babesteko eta horrexegatik emakumeek beren estrategiak garatzen dituzte. Tratu txarrak ezin dira onartu, ezta jasan ere, salatu egin behar dira, baina horrek ez du esan nahi emakumeen erabakiak errespetatu behar ez ditugunik. Arazo honetan emakume bakoitzak bere garapena du, eta ezin diegu ezarri portaera zuzen bat, ez dagoelako; kasu bakoitzean erantzuna bat da eta emakumeen askatasuna errespetatu behar dugu. Emakumeak helduak dira, eta ez salatzea haien aukera bada, haien arrazoiak izango dituztela pentsatu behar dugu, eta onartu egin behar dugu. Baina ez irrazionalak direlako, baizik eta oraindik gizarteak, zuzenbideak, ez dutelako soluzioa beren eskuetan. Badirudi emakumeen portaera ezberdina dela, biktimak bezala, beste kasuekin konparatuta. Emakumeek salaketak kentzen dituzte. Topiko horrekin bukatzeko edo zalantzan jartzeko, datu batzuk. Alde batetik, errealitateak ez du hori islatzen, eta topiko hori emakumeen kontra jotzen ari da. Datu batzuk* kontuan hartzen baditugu, hau ikusten dugu: instrukzio epaitegietan, emakumezko % 11 erasotzailea barkatzera joaten dira epaiketara; % 32 ez dira epaiketara joaten, baina % 52 joaten dira eta salaketa berretsi egiten dute. Eta epaitegi penaletan emakumezko % 0 epaitegira barkatzera joaten dira, % 6 ez dira joaten eta % 81 joaten dira eta salaketa berretsi egiten dute. Orduan gure galdera ezberdina izan behar da. Eta erantzunak ere bai.