Docutec Sustraiez Blai Jaialdiaren V. edizioa: Munduko erritmoak esku-eskura Sustraiez Blai Jaialdia Gipuzkoako Goierrin duela bost urte izen bera duen kultur elkartea antolatzen hasi zen herri-ekimena da. Hil honetako hainbat egunetan zehar ekintza kultural ezberdinak proposatuko ditu elkarte honek zonaldean. Horien berri eman nahian, hurrengo lerroak. Sustraiez Blai Jaialdia martxan jarri zenetik, urriko zenbait egunetan Goierriko hainbat herritan kultur ekintzak antolatu ohi dira: Ordizian, Beasainen, Lazkaon, Zaldibian... Baina, horietako herri batek hartu du beti protagonismoa edizio bakoitzean. Izan ere, Jaialdiaren ekitaldi nagusia musika-emanaldia denez, kontzertua antolatzen den herriak izaten baitu ohore hori. Orain arteko Itsasondo eta Zaldibiaren ondoren, aurten, Ormaiztegiren txanda izango da, urriaren 22ko musika-emanaldi nagusia bertan izango baita. Munduko kulturen aniztasuna erakusgai, musika lagunJaialdiko arduradunen hitzetan, kultur ekintza hauek antolatzearen arrazoi nagusia kultur aniztasuna erakustea da, herri bakoitzak duen aberastasuna agerian uzteaz batera, gaur egun hain irudi eskasa zabaldu nahi izan den zenbait herrialderen alderdi positiboa ikusteko parada eskaintzea. Eta horretarako, batez ere, musika izango dute lagun, leku ezberdinetatik etorritako jendea bertakoarekin, Euskal Herrikoarekin, bat eginik. Izen handiak aurtengo JaialdianAurtengo edizioko ekitaldi nagusirako musikari ezagunak ekarriko dituzte, hala nola AMPARO Y SUS MUCHACHOS DE AMPARANOIA, JAVI P3Z ORQUESTA, KUKUMA, (Talde honi egin genion elkarrizketa irakurri nahi izatera, HABE aldizkariaren 349. alean aurkituko duzu) SAMAR (Iban Nikolai, Iker Telleria, Javi Area eta Ritxi Salaberria...) eta EHUNZANGO (afrikar-brasildar batukada) taldeak. Gauari amaiera emateko DJ TALOk munduko musika jarriko du. Hau guztia Ormaiztegiko frontoian izango da, urriaren 22an, gaueko 22:30etan. Iban Nikolai: 'Sustraiez Blai Jaialdian eskainiko dugun emanaldia indar handikoa izango da, oso erritmikoa' HABE.- Zein kidek osatzen duzue SAMAR taldea eta zein musika-tresna jotzen du bakoitzak?IBAN NIKOLAI: Lau lagunek osatzen dugu SAMAR taldea: Javi Area, bateria eta perkusioa jotzen duena, Ritxi Salaberria, baxu elektrikoa; Iker Telleriak perkusioa jotzen du eta nik didjeridua. Egiten dugun musika erritmikoa da. Didjeridua haizezko musika-tresna izanik, perkusiozkoa ere bada. Hiru musika-tresnak, beraz, oso perkusiozkoak dira: bateria, perkusioak eta didjeridua. Baxuak ukitu melodikoa ematen dio taldeari. Dantza egiteko musika da, erabat erritmikoa. Hala ere, SAMAR ez da perkusiozko taldea. H.- Nondik sortu zen SAMAR izena?I. N.- Guretzat SAMAR izenak adierazten du gu adar, musika-estilo desberdinetatik gatozela. Javi, adibidez, rock & roll-etik eta jazzetik dator, Ritxi funketik, musika esperimentaletik, nik, didjeriduarekin, tranceagoa, estilo etnikoagoa daukat eta Ikerrek, berriz, pixka bat denetatik dakar. Jende askorekin lan egin dugu denok, egitasmo askotan ibilitakoak gara. Ni orain proiektu gehiagotan ari naiz parte hartzen: zeltar talde batean jotzen dut, Xabi San Sebastianekin ere kolaboratzen dut, OREKA TX taldearekin, Zea Mays taldearekin ere lan egiten dut. H.- Badirudi denetarako balio duzuela.I. N.- Bai. Mertzenario-lanak egin izan ditugu. Baina, nik uste dut oso aberasgarria dela eta SAMARen elkartu garela proiektu askotan ibilitako lau lagun. Ritxik Sorotan Bele taldean ere jo zuen, Javik Paralelos taldean. eta orain gure proiektu propioa egin dugu, hortik hasi dugu SAMAR. Duela lau urte elkartu ginen gure proiektu eta talde propioa egiteko. Oraingoz maketa bat atera dugu, lau kantekin, argitaratu ez duguna, baina gure lana erakusteko balio duena eta urtea bukatu baino lehen aterako dugu lehenengo diskoa. Ez dakigu norekin, baina grabazioa martxan dago. H.- Zer moduz jotzen du SAMAR taldeak zuzeneko emanaldietan?I. N.- Didjeriduak, berak bakarrik, indar handia du, baina beste osagaiekin elkartuta (baxua, bateria) oraindik ere indar handiagoa hartzen du. SAMARen, zenbaitetan, bera bakarrik aritzen da, beste zenbaitetan baxua edota perkusioa bakarrik entzuten den bezala. Zuzeneko emanaldietan, beraz, indar handia hartzen du taldearen musikak. H.- Nolakoa izango da Sustraiez Blai Jaialdian eskainiko duzuen emanaldia?I. N.- Kanta erritmikoak izango dira, indar handikoak. Didjeridua, orokorrean, jendearentzat berezi samarra gertatzen dela esan behar dut, batez ere oso musika-tresna berezia delako. Euskal Herrian gutxik ezagutzen dugu didjeridua. H.- Nola animatuko duzu jendea jaialdian parte hartzera?I. N.- Osatu den artisten kartela jendea animatzeko modukoa dela esango nuke. Guk, gainera, kolaborazio berezia izango dugu, Agustina Mosca, didjeridua jotzen duena. Ondorioz, kanta batzuetan bi didjeridu izango ditugu. Mundiala! Bestelako ekitaldiak Esan dugunez, urriaren 22ko musika-emanaldia da, zalantzarik gabe, jaialdiaren ekitaldi nagusia, baina badira beste hainbat ere. Hona hemen, labur-labur: Urriaren 17tik 26raIrak okupatuari buruzko argazki-erakusketa Barrena Jauregian Urriaren 19an, asteazkenaRadio Euskadiren 'LA CASA DE LA PALABRA' irratsaioaren zuzeneko emanaldia Ormaiztegiko Kultur Etxean, 20:30etatik 22:00etara Urriaren 20an, ostegunaFilm-emanaldia: Arturo Cisnerosen 'BAGDAG RAP' Usurbe Antzokian, 21:00etan Urriaren 21a, ostiralaMusika-emanaldia KARIDADEKO BENTA taldearen eskutik Ordiziako Plazan, 22:00etan Urriaren 22a, larunbataIpuin-kontalaria eta txotxongiloak 'Ametsen planetan dantzan', TZIALA taldearen eskutik Ipuin-kontalaria Mattin marrazkigilearen ilustrazioak lagunduta Ormaiztegiko Haiman, 17:00etan Kantu herrikoiak OSTEBI taldearekin Ormaiztegiko kaleetan zehar, 19:00etatik 21:00etara Informazio gehiago: www.sustraiezblai.org