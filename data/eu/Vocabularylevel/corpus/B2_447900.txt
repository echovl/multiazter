Docutec Kanguru ama metodoa Kanguru ama metodoa, pisu baxuko jaioberri edo goiztiarrei zainketak eskaintzeko sistema protokolizatu eta estandarizatu bat da. Jaioberriaren eta amaren edo aitaren edo zaintzailearen gorputz-azalen arteko kontaktuan dago oinarrituta. Pixkanaka, gurasoak edo zaintzaileak jaioberria zaintzea, eta haurraren behar fisiko eta psikologikoak betetzeko ardura, gaitasuna eta ziurtasuna eskuratzea du helburu. Kanguru ama jarrera ospitalean has daiteke eta bertan alta eman ondoren etxean jarrai daitekeen metodoa da. Historia Edgar Rey medikuak jarri zuen martxan Kanguru ama programa Bogotako Ama Haur Institutuan 1978an. Hurrengo 15 urteetan Bogotako Institutuko Hector Martinez eta Luis Navarrete pediatrek garatu eta zabaldu zuten programa. 1989an ikertzaile-talde bat Kanguru ama metodologia ikertzen hasi zen eta 1994an Kanguru Fundazioa sortu zuten. Fundazio horren helburua da metodo horren ikerketa hobetzea eta munduan ezagutaraztea. Kanguru ama programak esanahi hauek jasotzen ditu bere baitan: Ama: jaioberri goiztiarraren edo pisu baxukoaren zainketetan amaren parte-hartzea eskatzen duelako. Amaren parte-hartzea ezinezkoa baldin bada, zaintzaile garrantzitsuenak egin dezake lan hori (aitak, senide batek, tutoreak...). Kangurua: ugaztun ez-plazentarioetan gertatzen den bezala, jaioberriaren heldutasuna umetokitik kanpo lortzean datza. Amak jaioberria kanguru jarreran bere gainean eramango duela uneoro esan nahi du. Programa: ekintza-multzoa da. Bere helburuak jaioberri goiztiarren edo pisu baxukoen heriotza-tasa gutxiagotzea eta inkubagailuen eskasiaren aurrean irtenbide bat ematea da.Gaur egun Kanguru ama metodoaren sustatzaile garrantzitsuenetariko bat, Kolonbian bizi den Nathalie Charpak izeneko pediatra frantsesa dugu. Nola jarri haurra Kanguru ama jarreran?     Jaioberriaren bularraldea eta amarena biluzirik egon behar dira, gorputz-azalen kontaktua bermatzeko. Haurraren bularraldea amarenaren kontra jarri behar dugu eta haurraren hankak tolestuta geratuko dira, "igelaren" antzeko jarreran. Jaioberriaren aurpegia alde baterantz begira jarriko dugu, eta horrela, arnasbideak libre mantenduko ditugu. Denbora jakin bakoitzean, buruaren jarrera alde batera edo bestera aldatuko dugu (hau umeak bularra edo biberoia hartu ondoren egin dezakegu, horrela ez zaigu ahaztuko).     Jaioberria amaren bularraldean erori gabe mantentzeko sistema ezberdinak daude: faxa edo gerrikoa, fularra... Gehien erabiltzen dena kotoiz eta lycraz egindako faxa/gerrikoa da, honekin umea oso ongi helduta geratzen da eta aldi berean arnasa hartzeko mugimenduak eta beste mugimenduak egiteko aukera dauka haurrak. Faxa elastiko honek beste abantaila batzuk ere baditu: modu errazean atera dezakegu umea fardela aldatzeko, amaren mugimenduak errazten ditu besoak eta eskuak libre uzten dizkiolako...     Kanguru ama jarreran jartzeko, lehenengo aldietan beharrezkoa da aditua eta prestatuta dagoen erizain baten laguntza. Beharrezko segurtasun eta trebetasunak lortzen dituenean bakarrik egin ahal izango du. Jaioberriak oxigenoa edo bena barneko tratamendua emateko biderik baldin badu ere, laguntza beharko du kanguru jarrera jarriko duen pertsonak.     Lehenengo pausoa faxa gure gerrialdean jartzea da. Esku batekin haurraren buru, lepo eta bizkarrari helduko diegu; bestearekin ipurdi eta hankei. Azken esku honekin faxa umearen gerriraino igoko dugu eta ondoren buruaren beheko alderaino, burua atzerantz ez erortzeko moduan.     Umeari burua estaltzea beharrezkoa da, umeak babestuta ez daukan gorputz-zati bat delako eta hortik bero-galera handia gerta litekeelako. Klima hotzetan, umeak bularraldetik irekita dagoen maukarik gabeko kamisetatxo bat jartzea gomendagarria da; horrela, bero-galera eragotziko dugu bizkarraldetik. Bete beharreko baldintzak Jaioberriaren egoera klinikoa egonkorra izan behar da: jaioberriaren bizi-zeinuak (tenperatura izan ezik) egonkor mantendu behar dira kanguru jarreran jartzen den bitartean. Ospitaleko langileek haurraren bizi-zeinuak monitorizatu beharko lituzkete kanguru jarreran jartzen dugun lehenengo aldian. Guraso edozaintzaileak askatasun osoz eta ongi informatuta hartu behar du Kanguru ama metodoa aurrera eramateko erabakia. Kanguru ama jarrera beteko duen helduak ez ditu honako zeinu eta sintomarik izango: azaleko erupzioa hipertermia hipotermia zauririk azalean egonkortu gabeko epilepsia kontrolatu gabeko buru gaixotasunik Jaioberrien unitateak bete beharrekoak, aldiz: Bertako langileen sentiberatasuna eta adostasuna lortu beharko litzateke Unitateko azpiegitura, altzari eta espazioen egokitasunaMetodoaren abantailak Inkubagailuan bezain ongi berma dezakegu ingurune termiko neutroa. Errefluxu gastroesofagikoa izateko arrisku gutxiago dauka umeak. Eragin positiboa dauka goiztiarren garapen neurologiko eta psikomotorrean. Guraso edo zaintzaile nagusiaren eta umearen arteko lotura afektibo egokiaren garapenean laguntzen du. Honek garapen psikomotorrean, sozialean, emozionalean eta hitz egiteko gaitasunean laguntzen du. Pisu baxukoaren eta jaioberri goiztiarraren zeinu eta egoera fisiologikoak egonkor mantentzen laguntzen du. Mina egiten duten teknikak aplikatzerakoan, min-sentsazioa gutxitzen dio umeari jaioberria kanguru jarreran edukitzeak. Edoskitze naturala errazten du.Non praktikatzen dute?     Kanguru ama metodoa oso hedatuta dago gaur egun Kolonbian, baina Europako zenbait herrialdetako ospitale batzuetan ere modu sistematikoan garatzen dute metodo hau, hala nola, Suedian, Danimarkan eta Belgikan. Espainian, protokolizatuta, "12 de octubre" izeneko ospitalean erabiltzen dute. Gure inguruko ospitaleetako zerbitzuetan ez dago protokolorik, baina zabaltzen ari da metodoa erabiltzeko joera; izan ere, Kanguru ama metodoak gizatiarrago bihurtzen ditu zainketak. Bibliografia: - Ruiz J.G., Charpak N et al. "GUÍAS DE PRÁCTICA CLÍNICA BASADAS EN EVIDENCIA PARA LA ÓPTIMA UTILIZACIÓN DEL MÉTODO MADRE CANGURO EN EL RECIÉN NACIDO PRETÉRMINO Y/O DE BAJO PESO AL NACER" Fundación Canguro y Departamento de epidemiología y estadística, Universidad Javeriana; Bogota, Colombia. 2007." Maider Kortajarena Osasun Komunitarioa eta Haur Erizaintzako irakaslea Leioako Erizaintza Eskola