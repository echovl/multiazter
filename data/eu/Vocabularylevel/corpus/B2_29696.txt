Docutec Asmatu ezetz Palma de Mallorcan ezagutu nuen Xabier Azurmendi istorio biltzaile zeamarra. Lagun izan ginen. Eta lagunak laguntzeko gaudenez, harenak hiru kontu dakartzat nire probetxura. Nire probetxurako eta zure buru nekaziorako. Ea asmatzen duzun azken galdera. Azti ibili. Bat. Behin erregeren alabak sekulako gaitz txarra harrapatu, eta medikuak kamineroen izerdiarekin emandako masajeak behar zituela esan omen zion. Hasi omen zen bila. Ez omen zuen inon izerdi hori bilatzerik lortu. Erregeren alaba gaixoa hil egin omen zen. Kamineroa omen da izerdirik ez duen gizon bakarra. Bi. Zegama bizikletan lehenengo aldiz azaldu zen gizona Kaxpar Txistu izan omen zen. Oso errementari ona izan, eta bizikleta berak egina omen zen. Jendeak, parte onekoa ezin zitekeela izan, esan zuen, planta hartan bi errueden gainean zebilen gizona. Kaxpar Txistu izan zen Patrizio Etxeberriari ofizioa erakutsi zion lehenengo maisua. Hiru. Lixiba egin, eta izarak eta barru-arropak zelaian banatzen ziren, lehortu eta kanpo usaia har zezaten. Izozte gauetan garbiketa osoa zelaian uzten zen saneatzen. Arropa horietan zeuden zorriak hilda bezala uzten zituen izotzak. Berriz berotzen zirenean, batez ere giza gorputzean berotzen bazien, ase ezinezko gosez esnatzen ziren. Pertsona hozkaka jaten zuten. Hauek ziren «zorri piztuak». Aberastu nahian dabilen pobreari zorri piztua esaten zaio, dena tragatuz dirua egin nahi duelako. Horra ba koska, gakoa, giltza. Eskoletako lan(?)gile marabunta oporretan da. Zein da antz-irudirik onena, parabolarik doiena, zure umearen irakaslearendako: izerdiarena, ofizioa erakustearena ala zorri piztuarena?  