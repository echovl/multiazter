Aldizkari Digitala Bildumagileak Zigiluak, txiskeroak, garagardo botilen tapakiak... den-dena izan daiteke bilduma baten gaia. Hala ere, bilduma bat egitea ez da gauzak pilatzea soilik. Bildumazalea izatea gauzak jaso eta pilatzea baino gehiago da, beraiek egiten duten deskripzioaren arabera. Bildumen betekizunak Bildumagileak bere kuttunak jasotzeaz gain, objektu horiek katalogatu, sailkatu eta, posible denean, erakutsi egin behar ditu. Bitxikiak elkarteko partaidea da Antonio Lopez mungiarra; eta, bertako beste kideen moduan, bildumazalea ere bada. Berak dioenez, bilduma bateko objektuak arrazoi bategatik biltzen dira, “katalogatu ere, irizpide baten arabera egiten da: dela fabrikazio-urtea, dela sortutako herrialdea”. Norberak egindakoak ere izan daitezke bildumako osagaiak; hori da panpina-etxe honen kasua / Bitxikiak Bildumazaleek nahi izaten dute beraien bildumak ahalik eta osoenak izatea. Lopezek zehaztu du “beharrezkoa da objektu-sorta horretan elementurik garrantzitsuenak izatea; adibidez, nik antzinako prentsa biltzen dut; eta niretzat garrantzitsua da data garrantzitsuetako aleak edukitzea. Esaterako, nire bildumak 1936ko aleak behar ditu”. Erakusketak Erakusketen bidez lortzen dute bildumagileek bere ahaleginen beste fruituetako bat. Gustuko dute jendearekin bere bilduma partekatzea, “aro historiko bat oroitzeko modu on bat” lortzen dutela dio Lopezek. Hori dela eta, Bitxikiak elkarteak urtean bitan Bildumazaleen Feria antolatu ohi du; 2014ko apirilean 12. edizioa antolatuko dute. Elkarteko kideek eta Europako hainbat txokotako bildumagileek eta merkatariek bat egiten dute azokan, beraien sortak erakutsi eta, maiz, salerosketetan aritzeko. Ehunka bildumazale bildu ziren 2013 urrian egindako 11. Bildumazaleen Ferian. / Bitxikiak Bildumazaletasuna ohitura eta grina da. Lopezek dioenez, “jende asko bildumak egiten hasten da, bidaia batzuen ondoren pilatutako txanponekin”. Bildumagileek jakin-min historikoa eta kulturala izaten dute. Asier Sada Donostiako Mundofila filatelia eta numismatika dendaren jabea da. Urteak daramatza salmahaiaren atzealdean zigiluak eta txanponak bilatzen ari direnekin tratuan; hau da, bildumagileak ditu bezero. Sadak argi dauka: “Bildumagilea pertsona bitxia izan ohi da. Muturrera iritsi gabe ere, baina nahiko bereziak dira, eta asko zaintzen dituzte beraien objektuak”. Bildumagileena aparteko ingurunea da, eta mundu horretan urritasunak ez du zehazten gauzen balioa; eskaintzaren eta eskariaren legeak arautzen du mundu hau. Hau da, kontua ez da zerbaiten ale gutxi edo asko egotea, baizik eta zenbatek nahi dituzten ale horiek. Sadak gaineratu duenez, “Hori ez da gauza bakarra, gero ere asko begiratzen diote egoerari. Zigiluetan, esaterako, ertza urratuta baldin badago, ale bakarra izanik ere balio guztia, edo ia guztia galtzen du”.       A. Sadak zigilu eta txanponak saltzen ditu dendan. / M. Goñi   Bildumazaleei egindako inkesta Inkesta txiki bat egin dugu bildumazaleen artean; hona beraien erantzunak:   NEKANE RUEDA Zer bilduma egiten duzu? Nik postalak biltzen ditut; bi eratakoak: batzuek paisaia politak erakusten dituzte, eta besteak, aldiz, oso postal itsusiak dira, zatarrak. Nola hasi zenuen bilduma? Ez dakit zehazki esaten. Txikia nintzenean Donostiara joatea asko gustatzen zitzaidan. Gogoan dut postalak erosten nituela Parte Zaharreko dendatxo batean. Zergatik biltzen dituzu objektu horiek? Egon naizen tokietako oroigarriren bat eduki nahi dudalako; eta nire lagunak nirekin gogoratzen direlako. Kanpora joaten direnean, postal itsusiak bilatzen dituzte niri bidaltzeko. Ez dakit hori ona ala txarra den, baina nirekin gogoratzen dira. Noiz emango duzu bukatutzat zure bilduma? Ez daukat bukatzeko gogorik, horrek esan nahiko lukeelako ez dudala bidaiarik egiten edo nire lagunak ahaztu egin direla nirekin. JUAN GUIJARRO Zer bilduma egiten duzu? Argazki-kamerak eta super-8 motako kamerak biltzen nituen garai batean. Nola hasi zenuen bilduma? Argazkigintzari buruzko ikastaro bat egin nuen eta, argazki-kamerarik ez nuenez, aitaren lagun batek berea eman zidan. Nire ikaskideek esaten zuten kamera hura traste zaharra zela, baina oso polita zen. Berria erostean, zaharra gorde egin nuen. Harrezkero, ikusi ditudan kamera merke eta zaharrak erosten hasi nintzen. Zergatik biltzen dituzu objektu horiek? Kasualitatez, egia esan. Eta garai batean argazki asko egiten nituelako. Noiz emango duzu bukatutzat zure bilduma? Bukatu dut, jada. Aspaldian ez dut ale berririk eskuratu, eta oparitan ematen ere hasi naiz. Iloba etxetik joan zenean, etxea apaintzeko eman nion kamera bat; hautsa kentzeko gogorik ez daukat. IKER AIERBE Zer bilduma egiten duzu? Niri gustatzen zait garagardo-potoak biltzea; Afrikakoren bat besterik ez zait falta. Ozeania, Asia Ipar eta Hego Ameriketakoak eta, noski, Europakoak baditut. Ehun poto baditut, eta errepikatutakoak kontatuz gero, 130 bat. Nola hasi zenuen bilduma? Nerabea nintzenean, garagardoak erosteko aitzakia izan zitekeela pentsatu nuen. Kar, kar, kar. Ez, ez, Ingalaterrara joan zen lagun batek ekarri zidan lehena, eta orduan hasi nintzen biltzen. Zergatik biltzen dituzu objektu horiek? Esan bezala hasi nintzen, eta garagardoa gustatzen zaidalako egiten dut bilduma. Gainera polita da munduko txokoetan potoak nola apaintzen dituzten ikustea. Ohitura bihurtu da niretzat, eta lagunentzat eta senitartekoentzat erraza da niri oparia egitea. Noiz emango duzu bukatutzat zure bilduma? Alkohola ez badute debekatzen, inoiz ez.    