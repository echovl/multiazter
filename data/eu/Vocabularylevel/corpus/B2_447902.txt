Docutec Pazientearen segurtasuna Okerreko pazienteari azterketa edo diagnosia egin zaionean, okerreko dosia eman zaionean, dosia ematerakoan okerreko bidea baliatu denean... Halako gertaerak murrizteko eta saihesteko jardunbide egokirako gomendioak ematean datza Pazientearen Segurtasunean (PS) aritzea. Zer da, baina, pazientearen segurtasuna?       Milaka eta milaka paziente dira egunero-egunero gure osasun-zentroetan modu eraginkor batean tratatzen direnak. Baina, gizaki perfekturik ez dago ("gizakiak berezko du erratzea"). Osasun-arretan aritzeak, sistema konplexu batean lan egitea dakar berarekin. Teknologia, ezagutza eta gizakia, hiru elementuok biltzen diren konbinazio horretan huts egiteko arriskua dago. Profesionalen inolako borondate txarrik gabeko hutsegite horren ondorioz, pazienteari kaltea eragin dakioke, "kontrako gertaerak" deritzonak eraginez. Pazientea behar bezala ez identifikatzea edo, medikazioa ematerakoan egin ohi diren akatsak aipa ditzakegu adibide moduan. Esaterako, okerreko pazienteari azterketa edo diagnosia egin zaionean, okerreko dosia eman zaionean edota dosia emateko okerreko bidea baliatu denean. Halako gertaerak murrizteko eta saihesteko jardunbide egokirako gomendioak ematean datza Pazientearen Segurtasunean (PS) aritzea, gure eguneroko lana seguruago egiteko helburuarekin. Zertan gabiltza Bilbo Eskualdean?       Mundu mailan (Osasunaren Munduko Erakundeak lidergoa hartuta), gobernuek Pazientearen Segurtasunari lehentasuna eman diote osasuneko politika-estrategietan. Ildo berean, Osakidetzako 2008-2012ko plan estrategikoari jarraituz, Bilbo Eskualdeak Pazientearen Segurtasunerako hobekuntza-taldea sortu zuen 2008ko martxoan. Estamentu ezberdinetako (farmazia, BAE, erizaintza eta medikuntzako) sei lankidek osatzen dugu taldea.       Hasierako prestakuntza Kalitate Zuzendariordetzaren eskutik jaso genuen, Pazientearen Segurtasunean aurrera egiteko honako 3 helburuok nagusi izanik: Segurtasunaren aldeko kultura eraikitzea, zerbitzu-erakunde bakoitzean nahiz unitate bakoitzean. Arriskuak kudeatzeko tresnak erabiltzea: Arriskuak eta beroien zergatiak ezagutu, gertatu aurretik. Kontrako gertaerak jakinaraztea eta, sistemaren ikuspegi batetik, gertaeren azterketatik, ikastea. Zer gertatu den eta zergatik da garrantzia duena, ez nork egin duen hutsegitea. Sisteman behar diren babeskiak jartzea, eguneroko lana seguruagoa egiteko.      Segurtasunaren kultura hedatzeko, zentroz zentro egindako bisitetan, Pazientearen Segurtasuna zer den azaldu eta Eskualdeko "Pazientearen Segurtasunerako Jakinarazpen eta Ikaskuntza Sistema" aurkeztu dugu.       Gertakariak aztertu ondoren, jardunbide egokirako gomendioak zabaldu ohi ditugu. Informazioa Eskualdeko web-orrian eta "Begirada batez" buletinean argitaratzen da. Horrela profesionalek jakinarazitakoaren berri izaten dute, hau da, feedback-a ematen da.       "Ezagutza"n ere (gure Eskualdeko Ezagutzaren Kudeaketa Sisteman, web 2.0), Pazientearen Segurtasunak badu bere tokia. Berau, elkarrizketarako gune egokia da eta, bertan eskaintzen da arlo honi buruzko oinarrizko informazioa, baita lotura aipagarrienak eta jakinarazitako analisien eta jarduera egokirako gomendioen txostenak ere.       Honezkero, talde-lana sistematizatuta daukagu. Eginbeharrak banatzen saiatzen gara eta elkartzen garenean, besteak beste, jakinarazitako analisiak eta irtenbideak adostu eta gomendioen jarraipena egiten dugu.       Dena dela, arlo honetan egiteko dagoena asko da. Pazientearen Segurtasunean lan egitea ez da prozesu espezifiko batean jardutea. Segurtasuna gure ekintza guztietan barneratuta egon beharko litzateke. Horretarako, prozesuak berrikusten eta arriskuak identifikatzen jarraitu behar dugu eta, zeregin horretan, Eskualdeko beste hobekuntza-taldeekin elkarlanean aritzea oinarrizkoa da.       Era berean, Eskualdeko profesionalek gertaerak jakinarazten jarrai dezaten animatu nahi ditugu, garrantzitsua baita hutsegiteen zergatiak ezagutzea berriro gerta daitezen ekiditeko. Hori dela-eta, Pazientearen Segurtasunerako hobekuntza-taldeak informazioa zabaltzen eta eguneratzen lan egiten jarraituko du aurrerantzean ere, komunikaziorako ditugun kanalak aprobetxatuz. Kristina Lekube Angulo Familia-medikua eta Bilbo Eskualdeko Pazientearen Segurtasunerako hobekuntza-taldeko kidea