Docutec Non dago muga? Non dago muga? Nonbait jarri behar dela informazioaren eta errespetuaren arteko marra aski mehea dio Kaltzadak. Gogoan dut zelan hunkitu ninduen zineman ikusi nuenean. Teknikoki plano bat besterik ez zen, edo nahiago bada, plano-segida bat. Kontakizunari ongi zetorkiola eta, horrelaxe, gordin-gordinik, bota eta erakutsi ziguten. "Schindlerren Zerrenda" ikaragarri horretako pasarte bati buruz ari naiz; bertan zuri-beltzezko beste hamaika basakeriaren artean, gorpuak garabi batekin altxatu eta amaierarik gabekoa zirudien zulo batera bota egiten zituzten. Urte batzuk geroago, "Bizitza ederra da" pelikula gogoangarrian ere antzeko plano bat sartu zutela uste dut. Horrek ez ninduen hainbeste aztoratu. Kontua da, modu horretara ikusitakoan, nire artean pentsatu nuela zein bizkor bihur daitekeen gizakia gorpu soila. Eta zein erraza den, gorpu-pilo hori beste edozein animaliaren zerraldorekin nahastea. Behi eroen gaitza piztu zenean, telebistak ere horrelakoak erakutsi zizkigun: hildako animalien saldoak, traktoreez bultzatuta edo garabiz altxatuta, lurperatzen ari ziren bitartean. Aldea nabaria da, badakit, baina ez du ematen horren garbia denik bereizketa. Azken bolada honetan, inoizko irudirik krudelenak ikusten ohitu gara telebista eta, oro har, komunikabideetan. Iraken bonba-autoak eztanda egin eta, xehetasunik txikienak ere erakutsiz, hor dira telebistako irudiak, erretako gorpuak eta sakabanatutako gorputzen atalak erakusteko. Zooma hurbildu eta hurbildu egiten da, eta etxeraino iristen zaigu krudelkeria. Edo Haiti astindu duen ekaitz bortitzaren ondorioz hildakoak lurperatzeko operazio guztiak zuzen-zuzenean etxeratu dizkigute, urak puztutako gorpuak, lokatzak erdizka bakarrik estaltzen dituen oin eta eskuak. Non dago muga? Diot nik, nonbaiten jarri behar dela informazioaren eta errespetuaren arteko marra aski mehea. Demagun ez dela hori guztia Haitin gerta-tzen, edo Bagdaden, baizik eta hementxe bertan zerbait ikaragarria gertatzen dela, gisa horretako irudiak mundu osora zabaltzeko aukera ematen duen jazoera itzelen bat. Euskal herritarrez betetako autobus batek istripua izan duela, adibidez. Zer erakutsiko liguke gure telebistak? Zer onartuko genioke gure telebistari? Nola azalduko diegu ikusle berriei fikzioaren eta errealitatearen arteko aldea?