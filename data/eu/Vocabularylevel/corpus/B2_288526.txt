Docutec Hemen da gripea! Negua heltzearekin batera, urtero, lagun bera etorri ohi zaigu bisitan: gripearen birusa. Nola aurre egin "lagun zahar" honi?   Sukarra duzu, eta buruko mina. Giharrak minberatuta dituzu, eta ahul sentitzen zara. Muki jarioa izugarria da, eta eztulez ito beharrean zabiltza txoko guztietan. Berebiziko gripea harrapatu duzu, beraz. Eta orain zer? "Hori ohean sendatzen da!" esango dizu amonak, eta arrazoi du. Hona hemen gripeari aurre egiteko zenbait aholku: Fruta eta berdura asko jan behar da. Digestioa egiten laguntzen dute, eta jaki osasungarriak dira. C bitamina gure lagun hoberena izango da gripearekin gaudenean: laranjak, limoiak eta pomeloak, hartu behar dira. Tipulek eta baratxuriek defentsak indartzen dituzte, beraz, horiek hartuta indartsuago egongo gara; ohean egoteko, besterik ez bada ere! Ur asko edan behar da. Gutxienez bi litro ur har itzazu egunean. Era berean, zinc-a hartzea ona da. Gripea lehenago sendatzen laguntzen du. Zainzuriak, patatak eta berenjenek zink asko dute. Eta gauzarik garrantzitsuena: ohean egonaldi luzea egitea. Horrek akabatuko du birusa!    