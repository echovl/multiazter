Docutec Erretiroa BBVAk beharrezkoa ikusten du erretirorako adina atzeratzea, hamar bat urte barru pentsio sistemak defizitik izan ez dezan. Hutsaren hurrengoa dakit ekonomiaz, baina sar nadin ur handitan. Bat: kutxak eta bankuak urtetan eta urtetan aurre erretiroa ematen aritu dira artean sasoikoak ziren beren langile askori (diru publikoarekin konpontxo eginda, gainera). Bi: kutxek eta bankuek irabazi guztiz urretsuak izan dituzte azken urteotan; beren bezerook gero eta pobreago bihurtzen ari ginen. Hiru: haserre handiz eta isiltasun handiagoz eraman ditugu hainbat bankutako buruzagiek (tartean BBVAkoek) berentzat blindatu nahi izan dituzten erretiro-diru alimalekoak. Denok ditugula buruan neurri egokiak kutxek eta bankuek erretiro-sistemaren egonkortasuna ziurta dezaten? Ekonomiaz ez baitakigu hutsaren hurrengoa ere, susmoa dugu beren erretiroa ordaintzeko atzeratu behar dugula geurea.