Docutec Duintasunez hiltzeko eskubidea Azken asteetan aldizkari guztietako portada izan dira, eta oraindik dira, Terri Schiavoren egoera eta Joan Paulo II.a aita santuaren osasuna. Bi kasu horiek ezberdinak badira ere, biek dute zerikusi bakean hiltzeko eskubideak sorturiko eztabaidarekin Terri Schiavo hamabost urte bizi izan da egoera begetatiboan, Floridako Pinellas eskualdeko ospitale batean. Tragedia familiar horrek elkarren kontra jarri ditu Terriren senarra eta bere gurasoak. Senarrak bere emaztea elikatzen zuen makina deskonektatzeko baimena eman du, bakean hil zedin. Alabaina, gurasoak ez dira bat etorri erabaki horrekin eta auzitara jo dute beren alaba bizirik mantentzeko eskatuz. Ameriketako epaitegiak senarrari eman dio arrazoia, nahiz eta Bushek pertsonalki botere judizialean eskua sartu, arrakastarik gabe, Terri Schiavo hiltzen ez zezaten utzi. Ezin da ulertu heriotza zigorraren alde dagoen presidente batek bere oporraldia etetea, sendagileek etsipena eman dioten emakume bat bizirik mantentzeko. Egoera dramatiko eta urragarri horrek sentimendu kontrajarriak sortzen ditu, baina, aldi berean, askok bazterrean utzi nahiko luketen benetako eztabaida piztu du: heriotza duin baterako eskubidea. Urteetan zehar Terri bizi izan den bezala bizitzea tortura jasangaitza izan da beretzat eta bere ingurukoentzat. Bizitzeko eskubidea defenda daiteke eta defendatu behar da, baina baita bakean hiltzeko eskubidea ere beste irtenbiderik ez dagoenean. Horixe baita, hain zuzen ere, giza duintasuna. Joan Paulo II.a aita santuaren kasua, ordea, patetikoa da. Vatikanok prestatuta egin dituen azken agerpenetan ikusi denez, gaixotasunak erabat ahuldu eta makaldutako gizona da, hilzorian dagoena. Aita santua, Elizaren buru bada ere, gizakia da, eta, gizakia den legez, bakean hiltzeko eskubidea dagokio. Bere samina eta sufrimendua munduari erakusteak ez du zerikusirik fedearekin, ezta elizaren dogmekin ere. Bada garaia da jada eutanasiaren edo nork bere heriotza erabakitzearen gaineko eztabaidari heltzeko. Ez da arazo morala, duintasun kontua baizik.