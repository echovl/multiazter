Docutec Santu eta santak Herrietako festak Eliza Katolikoaren egutegi eta santoralarekin lotuta ospatzen dira leku gehienetan. Iritzi emaile honen ustez, ordea, gizarte laiko batean ez genuke horrelakorik onartu behar. Batek uste zuen gizarte laiko batean bizi ginela eta dudak sortzen dira azkenean. Nire ustetan, bada garaia herri bateko festa eta ospakizun-eguna Eliza Ama Santu Katolikoarekin zerikusirik ez duen data edo izen batekin izateko. Herriko kristauek San Joan edo Santa Barbararen bizitzako bertuteez txundituta haren omenetan festa antolatu nahi badute, eskubidea badute, noski. Bezperatik Salbea kantatu nahi badute, kanta dezatela. Kristau ez direnak ere hain une hunkigarrira gonbidatzeko eragozpenik ez badute, bihoaz kristau ez direnak ere. Horra arte, ados. Baina gizarte eta estatu laiko bateko ordezkariek herriko festak kristauen egutegiko ospakizun erlijioso batekin bateratzea lekuz kanpora iruditzen zait. Konprenitzen dut gizarte honetan festak egunez aldatzea gai konplexu bihur daitekeela, urteetan alboko herriko festen baitan antolatu izan baitira hurrengokoak. Erraz konpon daiteke auzia, alda diezaiegun izena eta kito. Ez dira "San Pedro Jaiak" izango, baizik eta "Aste Nagusia", "Herri-eguna", "Txintxarri-jaiak", "Sagar-eguna", "Zeledon-jaiak", "Mari jaiak", "Su-egunak", "Trumoi-Jaiak"... Nahi dena. Hitz batean esanda, festa garaiko egitarau, kartel edo iragarki ofizialetatik desager daitezela santu eta santen izenak. Ez da, ordea, paper kontua, buruko arazoa da baizik. Eztabaidak sortzen dira oraindik, udalbatza osoa ofizialki Salbera joan behar al duen ala ez, edo Meza Nagusira. Sinestezina da XXI. mendean. Herrian beti diraute nostalgikoek, tradizioei eutsi nahi dietenak eta Udala ofizialki Salbera XVII. mendeko arropekin joaten pozez ikusiko luketenak. Ni ez nago horren kontra, baina horretarako daude munduan antzezleak, edo festa egunetako Udalbatzak ("gezurrezkoak"). Tradizioaren izenean, gure arteko gutxik (batzuek bai) onartuko lukete txistulariak, Udalbatza, soldaduak eta guardia zibilak (komandante eta guzti) denak elkarrekin Salbera joatea, benetakoekin ari naiz. Herri batzuk hain famatuak dira edo hain egun seinalatuetan dituzte festak, non zerbait berria antolatu beharko duten Ibarretxe, edo Ahaldun Nagusia eta Alkateak errezibitzeko, Meza Nagusira edo prozesioan ibili ordez. Irudimena landu beharko da nahaste-borraste hau ekidin nahian.