Docutec Herio Herioz serio galdegingo zidala bota zuen gai—jartzaileak, nik gertuan ezagutu nuen errealitatea zela eta: Zein alde on aurki dakioke heriotzari? MAIALEN LUJANBIO   Herioz serio galdegingo zidala bota zuen gai—jartzaileak, nik gertuan ezagutu nuen errealitatea zela eta: Zein alde on aurki dakioke heriotzari? Gure aita hil zenetik laster jarriko dugu laugarren egutegi berria. Bitarte horretan ehunka bertso—saio eginak, inork ez zidan gure etxeko Herioz galdetu. Eskertu egin nion sakoneko sentipen—eltzetxoaren tapakia kentzeko aukera; gai aipaezina plazaratzea. Preso bati bere kondena gogoraraztea bezalatsuko zaigu, heriotza urrean bizitu duenari existentziaz galdetzea. Presoa edo 'senide—zurtza' ordea, eurak dira sarraila edo hutsunea bereganatuen dutenak. Eurentzat errealitatea da; galdetzailearentzat mamua. Heriotza ezkutuan bizi dugu, isilean. Bizitzeko baditugu ereduak, eredu desberdin asko. Hiltzeko eredurik ez dugu. Eta ez dakigu herio nola ulertu, nola egin, nola sentitu. Inork ez digu erakutsi heriotza bizitzen. Guk aitari zor diogu hori. Hutsune bat utzi ahala hutsune bat bete izana. Hiltzen irakatsi zigun. Irakatsi zigun hiltzeko modu bat, bere gogorrean ederra.