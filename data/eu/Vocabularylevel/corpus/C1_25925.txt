Docutec Garesti dago hiltzea Donostian hiltzea garestia dela eta erreportaje laburra. Hil ondoren sortzen diren gastu guztiak aztertzen dira. EVA MONENETE / Nahiz eta askok ez sinetsi, heriotzak, prezioa du, prezio garestia gainera. Erreparatu diezaiegun bestela hileta gastuei: hil—kutxa, beilatokia, kanposantuko lurra edo errausketa, loreak, eskelak, hilarria, oroigarriak. Goazen banan bana. Inoiz bukatuko ez den negoziorik badago, hori hileta zerbitzuarena da. Enpresa batzuk hil kutxa, hil—auto, sinadura—mahaia, hilkaperaz.. . arduratzen dira. Beste batzuek beilatokia jarri  zerbitzua eskaintzen dute. Salneurriak aldatu egiten dira eskatutako zerbitzuen arabera. "Hilkutxak, kolore, egur kalitate eta tailatzearen arabera 50.000 eta 650.000 pezeta bitarteko prezioa du. Hil—autoagatik 14.000 pezeta ordaindu behar dira, beste 4.000 pezeta sinadura mahaiaren truke, eta 5.000 pezeta gehiago, hil kaperagatik. Horrez gain, beilatokiak 35.000 pezeta balio ditu. Bada bestelakorik ere, esaterako, zerraldoa garbitu eta prestatzeagatik 35.000 pezeta ordaindu behar dira", azaldu digu izenik eman nahi izan ez duen ehorztetxe bateko arduradunak. Zalantzarik gabe, garestiena panteoia da. Xume batek bi milioi t 'erdi pezeta inguru balio ditu. Bikoitza bada, berriz, bost miloi, hirukoitzak 7 milioi t'erdi eta laukoitzak (kaperarekin), 20 milioi. Hilobi publikoak alokairuan Hemendik gutxira, Donostiako Udalak 3.300 hilobi berri izango ditu, alokairuan emateko. Udaberrirako, berriz, beste 4.200 prest egongo dira. "Azken horiek lurpean egongo dira eta azalean lorategia jarriko dugu. Bertan marmolezko estalkiak jarriko dira hildakoen izenekin", dio Javier Urbistondo zinegotziak. Oraindik ez dago jakiterik zein izango den azken hilobi hauen salneurria, baina argi eta garbi dago erositakoak baino askoz ere merkeagoak izango direla. Hilobi publikoak, 10 urtetarako alokatzen dira. Ondoren hildakoen hezurrak hartu eta erre egin ohi dira. Beste gorpu batek hartuko du hutsik geratutako lekua. Hilobi arruntenak 18.700 pezetaren truke alokatzen dira. Badira, baina, garestiagoak ere. Guztira, Polloen 6.595 hilobi publiko daude. Altzakoan 336 eta Igeldokoan 78. Bestalde, Polloen 8.129 hilobi pribatu daude, hau da, hilobi gehienak pribatuak dira. Gutxienez milioi erdia ordaindu behar izaten da horrelakoetan Hileta—zerbitzu pribatuak Orain artean hileta—zerbitzu osoa eskaintzen duten enpresak pribatuak izan dira. Hori dela eta, Udalak hileta zerbitzua merkatzeko enpresa berria sortzeko asmoa du. Kontuak kontu, hilobi xumea zein luxuzko panteoia aukeraturik, pribatua zein publikoa izanik ere, hildakoaren etxe berria apaindu egin behar da, hau da, hilarria jarri behar zaio. "Hilobia bada, 50.000 eta 450.000 pezeta bitarte ordaindu beharko da hil—harriaren trukean. Horma hilobia bada, berriz, 30.000 eta 200.000 pezeta bitartean", adierazi digu Euskal Harriak dendako arduradunak. Ez da, baina, gastuen zerrenda hor amaitzen. Lore koroak ere, aipatu behar dira. Lore—koro batengatik gutxienez 25.000 mila pezeta ordaindu beharko dira. Lore sorten truke, berriz, 18.000 eta 30.000 pezeta bitartean. Erraustea merkeago Azken boladan, gero eta gehiago dira ehorzketa albo batera utzi eta gorpua erretzearen alde egiten dutenak. Datuen arabera, egun 1.660 gorpuetatik %28 erre egiten dira. Erraustea ehorzketa baino merkeagoa da. Dena dela, errausketarako ere, ezinbestekoa da hil—kutxa erostea, lurperatzekoa baino merkeagoa izan arren. Modu honetan ez da panteoia erosi beharrik, dena dela, errausketagatik 50.000 pezeta ordaindu beharko dira. Ondoren norberak erabaki beharko du errautsekin zer egin. Batzuek gorde egiten dituzte. Beste batzuek, berriz, mendian edo itsasoan sakabanatu. Badira errautsak sakabanatzeko modu bitxiagoak ere, Esaterako, errautsak suziri berezien bidez aireratu daitezke. Horretarako errautsak su artifizialetako karkasa batean sartzen dira. Karkasari su eman, eta 200 metrora igotzen da, ondoren eztanda egiteko. "Zerbitzu bitxia da, baina ez du arrakasta handirik eduki", adierazi digu Carlos Pineyro errausketa enpresa bateko kideak. Zerbitzu han pixka bat garestiagoa da. 10.000 pezeta gehiago ordainduz, gainera, apaiza eta soinujolea kontrata daitezke. Senideek eskusoinu joleak zein pieza joko duen aukeratzerik izaten dute. Hala ere, ohikoa omen da "Agur jaunak" pieza ezaguna hautatzea. Miloi erditik gora Laburbilduz, heriotza ez da batere merkea. Gutxienez, 500.000 pezetan ordaindu behar dira horrelakoetan. Behintzat egoitza berrian gozatuko balute! Batzuek kontsumismo hutsa besterik ez dela diote. Agian bai, baina argi daga hiltzeak ere salneurria duela. Pena da betirako ezin bizi izatea. Hala ere lehenago edo geroxeago guztioi gertatuko zaigu. Beraz hobe lehenbailehen aurrezte hastea.   Heriotzaren ¿Eskela salneurria 36.000—278.400            pezeta ¿Hil—kutxa 30.000—650.000   pezeta ¿Beilatokia 35.000 pezeta ¿Hil—kapera 5.000 pezeta ¿Gorpuaren atontzea 35.000 pezeta ¿Loreak 18.000 pezetatik gora ¿Errausketa 50.000 pezeta ¿Panteoia 2.500.000 pezeta ¿Hilobia 50.000—400.000 pezeta ¿Horma—hilobia 30.000—20.000 pezeta Bestelako gastuak Urtean zehar hildakoen inguruan hainbat ospakizun egiten dira. Batetik, heriotzaren urteurreneko mezak daude. Hala ere, egunik seinalatuena Santu guztien eguna da. Azaroaren lehenean askok lorez apainduko dituzte beren hildakoen hilobiak. Lore dendak, baina, ez dira heriotzari etekina ateratzen dioten bakarrak. Hortxe dira ere gozogileak. Jakina da Santu guztien egunean "huesitos de santo" izeneko produktuak egiten direla.      