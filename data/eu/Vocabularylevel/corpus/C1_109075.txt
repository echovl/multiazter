Docutec Belengo ikuskizuna: jatorria eta arte irudiak Elizetako irudiek eragin handia izan dute gure bizieraren ikuspegian. Egun, geroz eta jende gutxiago joan arren elizkizunetara, bertako imajinen bidez jabetu izan gara kristau erlijioaz eta han islatutako giza balore ezberdinez. Imajina asko ditugu aldareetan, baina Jesusen jaiotzaren inguruan asmatutakoak dira gehienontzat ezagunenak. Merkatariak ere ez dira atzera geratu, oparien aitzakiarekin, Belengo ikuskizuna iragarkietan erabiltzerako orduan. Ikuskizunaren jatorria Jesusen jaiotza baino zaharragoak dira Eguberrien edo argi berriaren jaiak. Eguna luzatzen hasten zen garaia oso esanguratsua zen nekazarientzat eta neguko solstizioaren jaiak gogotsu ospatzen zituzten herritarrek. Dirudienez, Palestina aldean aurkitutako sehaska bat, Jesusena izan zitekeen susmoaz baliatu ziren lehen kristauak, Eguberriak ospatzen hasteko. Aitzakia bikaina, besteak beste, Saturnoren ospakizunak baztertu eta jentilak Elizaren barrutira erakartzeko. San Zirilok, Jerusalengo apezpikuak, IV. mendean emandako bultzada ere garrantzitsua izan zen Eguberriak finkatzeko. Herritarrek, elizkoiek, agintariek eta artistek asmatutako irudiek egin zuten gainerakoa. Egiptora ihesa, Belengo haurren hilketa, izarraren agertzea eta Nazareteko bizitza dira, besteak beste, Ebanjelioan jasotako kontakizunak. Mateok dio, Jesus jaio ondoren sortaldeko jakintsu batzuk azaldu zirela Jerusalenen galdezka: 'Non da errege Jaioberria? Haren izarra ikusi dugu sortaldean eta gurtzera gatoz', esanaz. Belenerako bidea errege magoei erakutsi zien izar distiratsu hura, ordea, zer zen ez dago batere garbi. Astrologo batzuk, artizarraz mintzatzen dira, baina, litekeena da ere Halley kometa izatea. Kontuan izan behar dugu gertaera hau Mateoren Ebangelioan bakarrik kontatzen dela eta liburu hau Jesus hil eta ia mende bat geroago idatzi zela. Dirudienez, ez ziren erregeak, jakintsuak edo astrologoak (magoi, grezieraz) baizik. Ez dakigu magoi hauek existitu ziren ere. Judutarrak Mesiasen zain ziren eta ezinbesteko zuten, zeru-lurren jaun eta jabea goraltxatzea. Horregatik eman zien monarka titulua hiru bisitariei. Meltxor, Gaspar eta Baltasar izenak ez dira jatorrizkoak. Seguru asko, mendebaleko tradizioak asmatu zituen, zeren Mateoren Ebanjelioan ez da inolako izenik aipatzen. Parisen gordetzen den VII. mendeko kodizean azaltzen dira lehen aldiz izen hauek. VIII. mendeko kodizean, berriz, Gaspar gazte ile-gorria, Baltasar beltza eta Meltxor zahar eta bizar-zuria bezala deskribatzen dira. Beda agurgarriak dioenez, jaiotzez, hiru lurraldeetakoak ziren: europarra, afrikarra eta asiarra. Jesusi eskainitako opariak, berriz, Mesiasi tokatzen zitzaizkionak ziren: urrea, mirra eta intsentsua, erregea, Jainkoa eta gizakia zelako. Jesusen imajina Priszilako hilobietan (III. mendean) azaldu zen gauzatuta lehen aldiz. Erdi Aroko irudi gehienetan, Maria eta Jesus bakarrik azaltzen dira. Eta XII. mendetik aurrera, berriz, hasiko dira pintoreak Maria, Jose eta haurra elkarren ondoan margotzen. Hirukotea batera jartzea ez zitzaien ondo iruditzen elizako lehen buruzagiei. Jakintsu batzuek ez zuten onartzen arotzaren izaera jainkotiarra. Mateok, bere ebanjelioan ere, ez dio garrantzi handirik ematen Joseri erregeen eszena aipatzerakoan: 'etxean sarturik, haurra ikusi zuten bere amarekin eta ahuspezturik, gurtu; ondoren, bere kutxatilak zabalduz, esku erakutsiak eskaini zizkioten: urrea, intsentsua eta mirra'. Jesusen alderdi estetikoaBuruhauste bat baino gehiago sortu zuen Jesusen alderdi estetikoak ere. Teologo batzuek zioten Belenen jaiotako haurra edertasun fisikorik gabe margotu behar zela, bere handitasuna izpirituala zelako. Dabiden salmoetan, berriz, gizasemerik ederrena bezala aipatzen da eta Flandestar eta italiar artista gehienek honela margotu zuten. Belengo estalpeak jauregi eder bat dirudi koadro gehienetan eta sehaskan dagoen haurra ile horaila, begi urdina eta ondo elikatutakoa da. Edertasun ideala azaltzea zen errenazimenduko artisten helburua. Horregatik, Jesusen inguruan azaltzen diren pertsonaien janzkerak, garaiko aberatsenak dira. Sandro Botticellik, esate baterako, Medici sendia aurkezten digu bere Epifanian eta Gozzolik margotutako segizioa, berriz, Italiako jauntxoek osatutakoa da.