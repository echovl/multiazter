Docutec Haur eskolen eraldaketa sakona Aspaldiko haurtzaindegiak haur eskola bihurtu dira. Aldaketa honen arrazoia eta batez ere administrazioen aldetik sortu dire araudi berriak direla-eta, eskola hauek Euskal Herriko hiru esparruetan duten egoera azaltzen du. K. MARTIN - A. BUTRON / Donostia Behinolako haurtzaindegiak asko aldatzen ari dira azken urteotan. Gero eta guraso gehiagok lan egiten dute, eta ia inork ezin du haurrak ikastolan hasi arte itxaron lanera itzultzeko. Horren ondorioz, seme-alabak txiki-txikitatik utzi behar izan dituzte jagoleen esku. Haurtzaindegiak haur eskola bihurtzen ari dira, jolas hutsaz gain, heziketa arautua eskaintzen baitute zentro horiek. Gurasoen eskaera zabaldu egin da: ez dago haur eskola nahiko, eta haien kudeaketa desegituratuta egon da urte askoan. Arazo horri irtenbidea emateko, bai Lakuako Gobernuak bai Nafarroakoak dekretu bana atera dute 0-3 urte arteko haurren heziketa arautzeko. Nafarroak 2000. urtean onartu zuen dekretua, baina araudi berrira egokitzeko prestakuntzak direla eta, 2001ean hasi ziren dekretu horri egokitutako lehen haur eskolak lanean. Egun 29 haur eskolak betetzen dituzte Nafarroan dekretuaren baldintzak; horietatik 9 Iruñean daude. Gobernuko iturriek GARAri adierazi ziotenez, «egokitze prosezuan» daude, eta hurrengo ikasturtearen hasieran, irailean, beste 15 zentro hasiko dira. Orain arte zenbait haurtzaindegi udalen esku zeuden, beste zenbait Gobernuko Ongizate Sailaren esku, eta baziren diru laguntzak jasotzen zituzten zentro pribatuak ere. Dekretu berriaren erronka 0-3 urte bitarteko hezkuntza orokortzea da. «Orain udalaren esku utziko da herrian haur eskola beharrezkoa den erabakitzeko ahalmena. Hala bada, beraren ekimenez egoitza egokia bilatu eta martxan ipintzeko beharrezkoa den guztia antolatzeaz arduratu beharko litzateke. Diru laguntzak eta aholkularitza Nafarroako Gobernuak emango die», esan zuen Gobernuko ordezkariak. Gehienez 26.500 pezeta Ordaintzeko sistema ere ezarri du dekretuak. «Familiak %33 ordaindu beharko du, Gobernuak %42 eta, gainontzekoa, Udalak», argitu zuen. Kuotak oraindik ez daude zentro guztietan ezarrita, baina asmoa da prozesua amaitzen denean guztietan prezio bertsuak ezartzea. Hala, gehienez 26.500 pezeta ordainduko lirateke (eskola eta bazkaria). Ordainketa familiaren errentaren araberakoa izaten da, eta, zenbat eta diru gutxiago izan, hilabeteko kuota orduan eta txikiagoa izango da. Lekuari dagokionez, eskaintzarik zabalena Iruñean dute ­1.200 leku­, eta Nafarroan, orotara, 2.200 leku daude. Bizkaian, Araban eta Gipuzkoan ere goitik behera aldatuko da haur eskolen antolakuntza. Gurasoek eta arlo honetako langileen sindikatuek, batetik, eta Lakuako Hezkuntza, Gizarte Gaiak eta Nekazaritza Sailek, bestetik, negoziatzen jardun dute azken hilabeteotan. Duela gutxi adostu zuten zirriborroa, eta, laster, hilaren 16an, Batzorde Teknikoak eta Erakunde Arteko Batzordeak eztabaidatuko dutela jakinarazi zuten Lakuako Hezkuntza Saileko ordezkariek. Erreforma osoa 2003-2004. urtean gauzatuko da, baina ikasturte honetan hasiko dira zenbait aldaketa egiten. Dekretu horrek ekarriko duen ondorio nagusia zera da: 0 eta 3 urte bitarteko haur eskolak Hezkuntza Sailaren ardurapean geldituko dira. Egun sakabanatuta dauden eskumenak bateratu egingo dira, eta, gainontzeko hezkuntza etapen moduan, haur eskolek ere Hezkuntza Sailaren baldintza pedagogikoak bete beharko dituzte. Eskumen sakabanaketa horrek zail egien du 0-3 urteko haur eskolen kopurua zehaztea. Bizkaian, gainera, BBK banketxeak kudeatzen du heziketa etapa horren eskaintzaren %26, hau da, 1.470 leku. Gurasoek beren seme-alabak haur eskolara eramatea erabakitzen duenean, hainbat faktore, hala nola, prezioa, ordutegiak eta eskolaren kokapena, hartzen dituzte aintzat. Prezioa izaten da, ordea, funtsezko faktorea, eta kuotei dagokienez, alde nabarmenak ikusten dira. Nafarroan bezala, kontsultatutako guztiek errenta aitorpena hartzen dute kontuan. Nolanahi ere, haur eskola batzuetan gehieneko prezioa 30.000 pezetakoa da, baina beste zenbaitetan ia 60.000 pezeta ordaindu behar dute gurasoek. BBK banketxearen mendekoek ere, publikoak izan ez arren, familiaren errentaren arabera ezartzen dituzte kuotak. Datorren otsailean eguneratuko dituzte, baina 2000-2001 ikasturtekoak eskuratu ditu egunkari honek: sehaskako umeek gutxienez 6.500 pezeta eta gehienez 29.500 pezeta ordaintzen dituzte. Gainontzeko umeek, otorduak bertan eginez gero, 6.000 eta 27.200 pezeta bitarte ordaindu behar dituzte. Haur eskola batzuek prezio bereziak ezartzen dituzte bi seme-alaba eramateagatik. Zenbaitek bigarren seme-alabaren kuotan %50eko beherapena egiten dute. Eskuineko taula honetan batez besteko prezioak agertzen dira, baina bana-banakoari begira, batez bestekoa nabarmen gainditzen dute batzuek. GARAk eskuratu datuen arabera, Zarauzkoa, Hernaniko Mailus eta Andoaingo Galardi haur eskolak dira garestienak; kuotarik altuena 58.700, 50.000 eta 42.000 pezetakoa dute, hurrenez hurren. Prezioaz gain, ordutegiak ere pizten dute gurasoen interesa. Pedagogiako adituen iritziz, ez da komeni umeek eskolan sei ordu baino gehiago egitea. Haur eskola gehienak 7.30etik 17.00ak edo 17.30ak arte egoten dira zabalik. Gasteizen, uztailean ere zabalik Haur eskolek ere udan oporrak egiten dituzte. Guraso gehienek, baina, ezin dute uda osoa oporretan igaro. Beraz, urte sasoi horrekin batera estualdia datorkio guraso askori. Gasteizko gurasoei nolabaiteko konponbidea eskainiko diete aurten. Gurasoek denbora luzez eskatu ostean, uztailean eta irailaren lehen hamabostaldian ­ikasturtea hasi arte­ sei haur eskola izango dira zabalik. Leku eskasiaz ere kexu ohi dira gurasoak. Zenbait herritan, eskaria eskaintza baino handiagoa izanik, zozketa egiten da, eta ume batzuk eskolan sartu ezinik geratzen dira. Guraso batzuek, halere, kuota ordaindu ezin dutela ikusirik, ez duten eskaririk ere egiten. Asistant maternelle Lapurdi, Nafarroa Beherea eta Zuberoako gurasoek, bestalde, bi hautu dituzte: haurtzaindegia eta "assistant maternelle" deitu emakumeen etxeetan uztea haurrak. Haurtzaindegiei dagokionez, herriko etxeak kudeatzen dituelarik, honek du ere erabakitzen bere herrian horrelako gune bat sortzen den ala ez. Honela, haurtzaindegi gehienak herri handietan kokatzen dira. Hala ere, haurtzaindegiak pizten dituen arazo handienak arauei lotuak dira. Haur bat gaixorik dagoelarik ez dute onartzen egituretan. Horretaz gain, arratseko seietan hersten dituztenez, ez diete beti gurasoen beharrei erantzuten. Arazo honi aurre egiteko, guraso anitzek "assintant maternelle" deitu zaindarien etxean ematea nahiago izaten dute. Gehienik hiru haur txiki eta eskolan dauden beste bi zaintzeko eskubidea dutela eta zaindari gisako ezaguerak ukan behar dituzte zaindariok. Zazpiak edo berantago arte haurrak zaintzen ahal dituzte, eta gaixo izan ala ez onartu egiten dituzte. Gainera, herri txikietan errazago izaten da haurra zaindari baten etxean ematea. Prezioei dagokionez, familia batek zaintzen ematen dituen haur kopuru eta soldataren araberakoa izaten da. Esate baterako, bi haur txiki haurtzaindegian ematen direlarik, prezioa bitan zatitzen da. Adibidez, bi haur eta gutxieneko soldata daukan familia batek egunero 5,35 euro ordaindu beharko ditu. Prezio berdintsuak ordaindu behar dira "assintant maternalle" deritzonaren zerbitzuaren truke.  