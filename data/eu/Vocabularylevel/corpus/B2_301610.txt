Docutec Julian Bereziartua: "Nik dudan guztia lan eginez lortu dut, ez dago misteriorik" 11 urte zituela ikastera joan zen kanpora, ordutik ez da bizi Azpeitian baina azpeitiar peto-petoa izaten jarraitzen du Julian Bereziartua Zuriko-k. 70 urte ditu, eta Osakidetzan 44 urtean lanean aritu ondoren, erretiroa hartu du. Oraindik, ordea, Azpeitiko kontsultara astean hiru aldiz etortzen da, "azpeitiarrekin dudan zorra ordaintzera". Bere istorioak biltzen dituen liburuxka idatzi du. Orain gutxi hartu duzu erretiroa Osakidetzan. Bai. Osakidetzan 65 urte betez gero, erretiroa har daiteke, nik 70 urte bete ditut eta erretiroa hartu berri dut. 65 urtetik orain arte urtero baimena eskatu izan dut lanean segitzeko, eta orain arte segitu dut, batik bat gustatu egiten zaidalako. 5 urtean luzatu izan didate, baina 70 urtetik aurrera ezin da kargu ofizial horietan jarraitu, eta erretiratu egin naiz. Orain Azpeitiko kontsultan baino ez dut egiten lan. Gustatu egiten zait-eta lan hau. Beste asko 65 urtera noiz iritsiko egoten dira lanari uzteko. Zu, aldiz... Nire afizioa eta ofizioa hauxe delako. Nik ezin dut gehiago eskatu, nahi dudan guztia dut, lan kontuari dagokionez behintzat. 45 urte dira medikuntzan lanean hasi zinenetik. Lanean 45 urte egin ditut eta horietatik 44, Osakidetzan. Mediku titulua atera nuen, eta ondoren 7 urte ospitaletan interno egin nituen. Han nengoen bitartean kirurgiako titulua atera nuen. Interno nengoenean bizi, jan, lo eta lana bertan egiten nituen. Harrezkero, kirurgia egin dut eta egiten jarraitzen dut. 45 urte horietatik 40tan, Osakidetzako lana hemengo kontsultarekin uztartu izan dut. Unibertsitatea bukatu eta noiz arte egon zinen interno? 25 urterekin sartu eta 32rekin irten nuen. 7 urtean egon nintzen ospitalean interno eta ospitaletik, ezkontza bezperan irten nuen. Zer moduz interno? Nirekin oso ondo portatu ziren interno egon nintzenean. Han txarrena, jana eskasa zela zen, eta gehienetan ez genuen denborarik hartzen bazkaldu eta afaldu mahaitik altxatu gabe egiteko; beti izaten zen larrialdiren bat kasu egiteko. Lotara ere ahal zela ordubatak-ordubiak aldera arte ez ginen joaten, gero seiak-zazpiak aldera arte lo lasai egiteko. Beraz, gaztaroa lanean gogor pasatu zenuen. Ez nuen sufritzen lana nuelako, ordea. Gaixoen arazoekin-eta pasatzen nuen gaizki. Oso gauza serioak, oso tristeak dira gaixoenak. Eta bihotzak buelta ematen du askotan. Askotan gertatu zait kirofanora joan eta emakume gazteek esatea: 'Julian, ondo trata nazazu, eh! Kontuz ebakuntzarekin'. 'Zergatik?' galdetu eta erantzuna: 'Etxean hiru ume txiki laga ditut eta'. Hori entzutean, bihotzean estutua sentitzen duzu. Zer dela-eta hasi zinen medikuntza ikasten? Dudan nengoen albaitaritza edo medikuntza ikasi, eta aitak behin esan zidan: 'Julian, zuk nahi duzuna egin, baina uste dut hobe duzula medikuntza ikastea. Onenera jo eta, albaitari egiten bazara, baserrietan ukuiluan hartuko zaituzte. Txarrenera jo eta, mediku egiten bazara, sukaldean hartuko zaituzte'. Eta badago aldea, albaitariei errespetu osoa gordez. Azpeitiko kontsulta noiz jarri zenuen? Espezialitatea egiten 5 urte pasatu nituenean, orduan ireki nuen hemen kontsulta. Lehenengo urteetan ez, nik ere prestatuta egon nahi bainuen kontsulta irekitzerako. Pentsatu nuenean nire prestakuntzarekin kontsulta ireki nezakeela, ireki egin nuen. Baina 5 urte pasatu nituen ospitaletan bakarrik lana eginez. Eta zer moduzko esperientzia hemengoa? Hobetu ezinezkoa. Beti esan ohi dut niri mundu honek eskatu dudana baino hamar aldiz gehiago eman didala eta ezin dut gehiago ezer eskatu. Zoriontsu bizi bainaiz horrelaxe. Hemen urte askoan jarraitzeko asmoa al duzu? Ez. Nire asmoa, dohain fisikoak eta mentalak ondo ditudan bitartean segitzea da. Baina, hala ere, pixkanaka erretiratzen joateko asmoa dut. Hemen kontsulta izanda, ez diot inori kalterik egiten. Jendea datorren bitartean, seinale ona da, jendeak konfiantza duen seinale da, eta hori horrela den bitartean, segitu egingo dut. Baina dohainak jaisten ari direla ikusten badut, ez dut inongo izango lotsarik lana lagatzeko. Hau hirugarren etapa omen da, eta laugarrena hasiko dut orduan. Orain arteko ibilbidean zailena, gaixoen arazoak, beraz. Bai, dudarik gabe. Gure honetan, gauzak errazak direnean, oso errazak dira, baratzako belar batzuekin senda daiteke. Baina zailak direnean, oso zailak dira. Batzuena zer den asmatzea kostatu egiten da, tratamendua normalean erraza izaten da, liburuetan dena jartzen baitu. Gero garrantzitsua da pertsona horiek konfiantza izatea, nik esaten diedanarekin. Zer ba? Beti esan izan dut gaixo batek ez duela mediku onenarena joan behar, konfiantza duen medikuarena baizik, seguruenik honek sendatuko baitu. Gauzak ez doazenean ondo sufritu egiten dugu, nahiz eta disimulatzen saiatu. Niri ederki nabaritzen didate etxean. Behin edo behin malkoak ere irten izan zaizkit, baina ofizio hau horrelakoxea da. Baina txanponak bi alde ditu. Bai. Akordatzen naiz, kontsulta pasatzen ari nintzen batean, orain gutxi, emakume bat etorri zitzaidala ni agurtu nahian. Sartu zen eta zein zen azaldu zidan, eta esan zidan nik karrera bukatu eta artatu nuen lehen erditzea berea izan zela. Orain 42 urte izan zen hori eta poza ematen du jendea horrela hurbiltzeak. Beste batek esan zidan orain 32 urte nik operatu nuela, eta horiek poz handia ematen dute; ezin da diruarekin erosi. Mediku batek zer behar du? Lehenengo, pentsatu egin behar du lanbide honek zer duen alde eta zer kontra. Ni bost seme-alabaren aita naiz, lehen hirurak neskak dira eta beste biak mutilak. Inoiz ez diet esan zer ikasi, baina bi txikienek esan zidaten nik bezala ez zutela bizi nahi, gauez lo egin ezinda, eta biak aparejadore egin dira. Beraz, lehenengo, pentsatu egin behar da. Hemen, unibertsitatean hildakoak operatzeko hesi hori pasatu behar da. Hori pasatuz gero, errazago egiten dira gauzak, baina horretarako gai ez bada, utzita hobe. Eta ez da perezarik izan behar bazkaltzetik edo ohetik jaikitzeko gaixo bat ikusteko. Pertsona horrek jaten baino gehiago disfrutatzen badu gaixoa ikusten, orduan mediku ona izango da. Alderantziz bada, behin ere ez da ona izango. *laburtua