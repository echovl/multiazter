Docutec Luz Bizitza ederra da. Baina gaiztoa bihur daiteke oinazea parean tokatzen denean. Niretzat, zientzia erlijioa da, eta zientzialariek eskubide osoa dute «jainkoak» balira bezala aritzeko. Edo argia. Hori da jaioberri bati gurasoek jarri dioten izena. Eta ez pentsa izen polita delako aukeratu dutenik. Gurasoetako batek heredagarria den gaitz bat omen du: bere seme-alabek, hamabost urte bete baino lehen %50eko aukera dute itsu geratzeko. Guraso hauek egin ahalak egin dituzte euren alaba ez zedin itsua izan. Eta badirudi lortu ere lortu dutela. Enbrioia manipulatuz, itsu geratzeko arriskua zeukan gen-a ezabatu dute eta inolako gaitzik gabe jaio da Luz. Zientzia etorkizunari begira bizi da. Eta benetan txalotzekoa da zientzialariek egiten duten lana. Nik miretsi egiten ditut gai baitira esperantza pizteko mundu aldrebes honetan. Hara, behin baino gehiagotan egon da eztabaida enbrioien manipulazioa dela eta ez dela. Neuk ere zalantzak izan ditut sarri, ez ote ginen urrunegi joaten ari. Ez zait zilegi iruditzen haurraren sexua edo begien kolorea aukeratzea. Manipulazio estetikoa aberrazioa da. Baina, inork ezin du kolokan jarri osasun eta bizitza kalitatea bermatuko duen ororen aldeko apustua egitea. Parean tokatu arte erraz hitz egiten dugu. Imajina dezagun hiru urteko alabatxoa dugula eta gaixo dagoela eta sendatzeko modu bakarra, beste haur bat izan eta medula transplantea egitea dela. Nor ez litzake saiatuko? Eta, zientziak hala eskaintzen duenez, jaioko den umea guztiz osasuntsua izatea bermatuko baligute? Alaba galdu beharrean, bi ume osasuntsu eta zoriontsu izateko aukera izan ezkero, nork esan ezetz? Bizitza ederra da. Baina gaiztoa bihur daiteke oinazea parean tokatzen denean. Hara, nik oinazea ekidingo duen edozein aurrerakuntza defendatuko dut. Niretzat, zientzia erlijioa da, eta zientzialariek eskubide osoa dute «jainkoak» balira bezala aritzeko.