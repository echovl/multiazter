Docutec Autoaren kultura Iritzi artikulu labur honetan egileak autoa gidatzearen goratzarre poetikoa egiten du. XABIER GANTZARAIN Atsegin dut autoa gidatzea. Inoiz norabide jakinik gabe abiatu naiz galipotezko erreka uherretan barna, joatea beste helbururik gabe, joan eta joan, inora ez iristeko, ez bada hasierara. Inoiz gauerdiaren ostean, errepideak husten direnean, abiatu naiz lasaitasun apur baten bila, autoaren zaratei eta munduaren isiltasunari adi, itsasaldeko ilargiaren xerka, kopilotuaren eserlekuan Kerouac ikusezin bat daramadala bidelagun. Inoiz Mendarotik pasatzean erretrobisoretik Seat 800 bat begiztatu dut, eta Saizarbitoria eta Rikardo Arregi doaz barruan, solasean. Atsegin dut metal eta kristalezko isolamendua, hiru edo bost ateko bihotz hori, neure baitara bildu eta bide ezezagunetan barrena galtzen zaidanean gogoa. Autoa bakarrik doala iruditzen zait, ez naizela ni gidaria, nire gogoa bide ertzean ikusitako azken baserriaren atarian pausatu eta hantxe eserita gelditu naizela, autoei so, larrean Mo eta beste behiak hausnarrean entzuten ditudan bitartean. Atsegin dut autoa gidatzea. Satelite bidezko irudietan atoan doazen metalezko izozmendi ñimiñoak ikusiko direla imajinatzen dut, uretara jausten, elkarrekin talka egiten edo bazterren batean abandonatuak, eta denborak metala ere urtuko lukeela begitantzen zait halakoetan, eta autoa hiltzen zaidanean lurpean gordeko dudala zin egiten dut. Garbi geratu da, atsegin dut autoa gidatzea, baina gidatzeko baimenik ateratzeko asmorik ez duen jendea gehiago atsegin dut, kausa galduen alde borroka egiten duten idazleak adina kasik.