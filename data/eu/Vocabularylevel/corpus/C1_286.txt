Docutec Afrikar etorkin baten gutuna Atzera, bere herrira, itzultzera indarrez behartu duten etorkin baten gutun lazgarria duzue honako hau, Afrikako sufrimenduaren eta hori eragiten duten arrazoien berri ematen duena. Hitzek ez lukete adieraziko une honetan sentitzen dudana, atzera, nire herrira, itzultzera behartu bainaute, indarrez. Ez didazue astirik eman esateko bidaia luze eta penagarri hau nire adiskideetako asko geratu dira bidean zergatik hasi dudan. Aurrez aurre esan nahi nizuen; eskuetan ditut herrialde zapaldu eta esplotatu baten aurkako tratu txarren eta horren sufrimenduaren arrastoak. Zuen eta nire artean altxatu duten harresi honek, baina, ezinezkoa egiten du gure artean inolako harremanik egin dezagun, eta elkarri urrutitik begiratzera behartzen gaitu, txakurra eta katua bagina bezala, guztiok mundu bereko gizakiak bagara ere. Elkarrekin hitz egiterik ez dugunez, utz iezadazue begietara begira diezazuedan, Afrika eta Europa bereizten dituen burdin hesi itxurako murru honetatik, gure agintariek Iparraldearen eta Hegoaldearen artean sortu duten harreman faltsua sinbolizatzen duenetik. Bereizte horma honek islatzen du harreman faltsu hori, burdin hesi honek; izan ere, lehengaiak, hegoaldetik datozenak, eta produktu bukatuak, iparraldetik heltzen direnak armak, besteak beste higi daitezke, baina gizakiak ez. Guztiz ezinezkoa izan da benetako anai-arreba gisa elkartzea. Horregatik, irakur itzazue nire begietan gure lurretatik datozen sufrimendua eta samina; heriotza eta deserrotzea hedatzen dituzte multinazionalek, eta lehengaiak, basoak eta animalia basatiak bakarrik edukiko dituen esparrua sortu nahi dute turisten gozamenerako. Hauxe da Afrikako sufrimenduaren eta hori eragiten duten arrazoien berri emateko geratzen zaidan bide bakarra. Bai, afrikarra naiz. Herrialde pobretu batetik nator; hainbat mendetan Mendebaldeko multinazionalen arpilatzea eta gerra latzak pairatu dituen herrialde batetik; gerra zibilak balira bezala erakutsi izan dizkigute askotan horiek, baina gerra ekonomikoak dira, gure herrialdeak arpilatzeko eta, Afrikako agintariak bezala, aberasteko eragindakoak; tamalez, milioika anai-arrebaren biziaren truke. Benetan ezin al du sortu bakoitza bakean bizitzeko moduko beste mundu bat? Uler ezazue; Mendebaldeak antolatutako eta, askotan, gure agintariek multinazionalen zerbitzura daude gauzatutako etengabeko pobretze baten biktimak gara. Gerra horietatik eta nire herrialdean eragin duten miseriatik nator ihesi. Bizirik iraun nahi dut, eta Afrikan geratu den nire familiari lagundu. Ez dut nahi hil sute baten harrapatutako arratoia banintz bezala. Horregatik, bizirik jarraitzen dudanez, egoera anker hori salatzera eta mundu hobe eta gizatiarragoa eraikitzen lagun diezaguten eskatzera nator zuengana. Mendebaldera doa jateko beharko genukeena, gure herrialdeak garatzeko beharko lukeena; sekula egin ez ditugun zorrak ordaintzeko, edo hil edo elbarri uzten gaituzten armak erosteko; ondorioz, ez gara gai gure biziraupena ere bermatzeko. Hori dela eta, hain da larri agure egoera, non ezin baititugu gure lurrak landu, ezin lasai lo egin, ezin baitugu gure seme-alaben eta anai-arreben etorkizunean pentsatu. Gure herrialdeek ekoizten duten guztia multinazionalen interesen mende dago, eta Europako eta AEBetako Gobernuen babesa dute horiek. Gu, bitartean, goseak hiltzen ari gara. Gure herrialdeetan, gauza hutsala bihurtu da heriotza; egunero ikusten ditugu haurrak goseak hiltzen; diru gutxirekin senda litezkeen gaixotasunek heriotza ugari eragiten dituzte... Pentsatuko duzuen bezala, oso mingarria da besoetan haur bat goseak hiltzen ikustea; askotan gertatu zait hori niri. Baita aita malaria ziztrin batekin hiltzea, edozein osasun etxetan baliabide gutxirekin senda litekeenarekin. Horien antzeko gauzak ikusten dituzue zuek telebistan. Gu, tamalez, egunero borrokatzen gara halakoekin; senide ere izaten ditugu biktima horiek. Gauean, bereizte hesi honen gainetik jauzi egiteko une egokiaren zain egoten garenean, agur esaten diogu elkarri; izan ere, ez daki gutako inork zer-nolako kartutxoa erabiliko duten hesia zaintzen ari diren militarrek, edota gutako batek tiroa jasoko duen, edo gorputzeko zein ataletan. Ez dakigu, ezta ere, nola eroriko garen sei metroko hesi honetatik ... Eta hauxe galdetzen diot neure buruari: 'Gaur izango ote da nire azken eguna?' Eta denbora tarte horretan, ahalegin honetan hil diren nire lagunetan pentsatzen dut. Nire familian pentsatzen dut, Afrikan dauden nire adiskideetan, nire etorkizunean! Zer etorkizun? Ez dut etorkizunik! Hesia gainditu behar dut! Beste aukerarik ez dudala ikusten dut! Bien bitartean, nire herrialdean pentsatzen dut, ditugun natur aberastasun guztietan. 'Zer aberastasun?' galdetzen diot neure buruari! Gure herrialdeetan dugun guztia ez da geurea! Ezer egiteko aukerarik gabe ikusten dugu egunero lapurreta. Ezer esaten duenak tiroa hartzen du garondoan. Bestalde, armak ematen dizkigu Mendebaldeak, eta sarraskiek jarraitzen dute gure herrialdean. Izan ere, txikitu beharrean handitu egiten da miseria egunetik egunera. Miseriarekin traumatizatuta eta gerren mehatxupean bizitzera behartuta daude gure seme-alabak. Goseak hiltzen dira gerratik ihes egitea lortzen dutenak! Miserian bizitzera behartuta gaude urrea, diamanteak, koltana, kobrea edota petrolioa ugari ditugun herrialdeetan! Ez harritu negarrez hasten banaiz hizketan ari naizen bitartean; ikaragarria da gertatzen ari zaiguna! Horregatik, hesia gainditzen saiatuko naiz unea heltzen denean. Berdin zait bizi edo hil. Nitaz ez da inor kezkatuko... Eta zain nagoen bitartean beste sentimendu bat sortu zait barrenean: ez gara madarikatuak!. 'Mundu hau alda daiteke', esaten diot neure buruari! Gu ere Jainkoaren seme-alabak gara, nahiz eta miseriak eta gerrak egon. Horregatik erabaki dut arriskatzea eta zuen herrialdera etortzea, lan bat aurkitzera. Helburua da bizirik irautea eta aitaren heriotzak umezurtz utzi dituenei bizitzen laguntzea. Ez, ez pentsa erraza izan denik familiak uztea, nora goazen, helduko garen edo itzuliko garen jakin gabe. Ez pentsa erraza izan denik, niretzat, ama, gaixo dudana, uztea, bizirik ikusiko dudan eta nire anai-arrebei zer gertatuko zaien jakin gabe. Zer egin dezaket, baina? Ez dut beste aukerarik. Derrigor irabazi behar dut amarentzat botikak erosteko behar dudana; aita bezala, hura ere hiltzen ikustearen beldur naiz. Dirua irabazi behar dut nire anai-arreba txikiak eskolatzeko, agian etorkizunean biktimen artetik irten daitezen. Anaiarentzat botikak erosi ahal izateko lan egin nahi dut, hiesa du eta. Horixe bakarrik eskatzen dugu. Horra zergatik hartu dudan bidaia luze eta penagarri honetako zailtasun orori aurre egiteko arriskua. Zorionez, bizirik nago oraindik, nire samina aurrez aurre adierazten uzten ez didan bereizte hesi honen aurrean. Aukera dut, baina, zuek nire sufrimendu osoa ikus dezazuen nire begietan. Mesedez, ez pentsatu normala denik horrela bizitzea, hil eta pobretu egiten duten sistema ankerrek eragindako bidegabekeriaren ondorioa baino ez baita. Horregatik, zuen isiltasunarekin sistema hori babes ez dezazuen eskatzera natorkizue; azalean dudan izerdiak ulertaraz diezazuela ezinezkoa dela gizakia izatea eta horrelako ankerkerien aurrean isilik geratzea. Jainkoak bakarrik daki ez naizela ez lapurra, ezta gaizkilea ere; biktima baten oihua bakarrik naiz, lan eginez bizi nahi duena, edonork bezala. Ziur nago nire eta nire adiskideen istorioa jakingo bazenute ez nindukezuela behartuko etorri naizen bidetik itzultzera, ez nindukezuela basamortuan utziko, bizirik irauteko inolako modurik gabe. Berriz diot: bizi egin nahi dut eta nire anai-arrebei bizitzen lagundu nahi diet. Ez dut besterik eskatzen!