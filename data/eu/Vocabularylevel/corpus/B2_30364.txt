Docutec Berbera: denetarako belarra Sendabelar ospetsu honen inguruko informazioa. Ainara Arratibel, Pepita Mitxelena eta Maria Jexus Mitxelena Deskribapena Berbena belarra udaberri erdialdean edo uda amaieran loratzen den landare iraunkorra da. Europa, Asia eta Ipar Ameriketako leku epeletan aurkitu zen lehen aldiz. Garai batean erraz topa zitekeen landarea zen, baina gaur egun galtzen ari da; beraz, hartzerakoan kontu handia izan behar da. 30 eta 60 zentimetro arteko luzera izan dezake. Zurtoin tente eta laukiak dauzka. Ile asko dituzte, eta nahiko zakarrak dira. Hosto oso diferenteak ditu. Behekaldekoak oso horzdunak dira, eta ez oso peziolatuak. Erdialde eta goialdeakoak, berriz, lobulatuak. Lila koloreko oso lore txikiak ditu. Non aurkitu Gurean oso ohikoa den sendabelarra izanik, edonon aurki daiteke: "Edozein belazetan topa daiteke, eta baserrian biziz gero, baita etxe inguruan ere. Oso erraz aurkitzen da", diote Mitxelena ahizpek. Hori bai, neguan ez da sortzen: Udan biltzea komeni da, eta sustraia eta haziak bertan uztea. Horrela datorren ur tean ere, bertan berbena belarra haziko dela ziurtatuko da. Zertarako erabitzen da? Makina bat gauzatarako balio arren, batez ere urte sasoi honetan hain ohikoak diren hotzeria nahiz eztarriko arazoetarako erabiltzen da: Onena pasmo belar apur bat eranstea da, horrela azkarrago sendatzen da hotzeria edo eztarriko mina. Eurek badute baita zauriak sendatzeko ukendu bat ere. Hura egiteko erabiltzen duten landareetako ba berbena da. Nola hartu? Berbena belarra bi eratara erabiltzen da: infusioan nahiz enplastuan. Eraginkorrena infusioan hartzea litzateke. Eskukada bat hartu, eta infusioa egin ur litro batekin. Eta ahal izanez gero, erantsi pasmo belarpixka bat. Nahiko infusio fuertea da, horregatik ez da oso maiz hartu behar. Gehienez hiru egunean har daiteke jarraian: "Gainerakoan, barruan ditugun substantzia edo gauza onak kanporatukodizkigu", diote Mitxelena ahizpek. Gustuko ez dutenek enplastua egin dezakete berbenekin. Horretarako arrautza hartu, gorringoa kendu eta zuringoarekin eta berbena belarrarekin tortilla bat egin: "Ez du hain azkar sendatzen, baina ona da baita ere". Beste erabilera batzuk Baina beste aditu batzuek bestelako ezaugarri batzuk ere aipatzen dituzte. Garai batean sukarra jaisteko erabiltzen zuten. Lasaigarria ere bada. Hori bai, neurrian hartu behar da, gainerakoan gorakoa eragin dezake. Zauri edo kolpeek ematen duten mina gutxitzeko, jarri berbena belarraren hostoekin egindako enplastua. Oso erabilia da, baita ere, eurreuma eta lunbalgia izanez gero. Horretarako, mina dugun tokian jarri landare gordina, enplastu beroa edo berbenekin egindako alkohola. Berbenaren hosto eta lore freskoekin egindako infusioa ere, oso ona omen da digestioa egiteko. Elikagaiak behar bezala berneratzen laguntzen du. Giltzurrunetan harriak maiz dituztenentzat komenigarria litzateke ber bena hartzea. Horretarako, hartu landare osoa eta infusioa egin.