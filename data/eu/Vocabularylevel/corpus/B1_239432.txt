Docutec Duintasuna Gizonezkoei ez bezala, langabezian dauden eta tabernari lanetan esperientzia daukaten emakumezkoei aukera bereziak eskaintzen dizkiete Alemanian. Lanak duintasuna ematen digunez, emakumeen aldeko diskriminazio positiboaren bertsio berria asmatu dute Alemanian. Gizonezkoei ez bezala, langabezian dauden eta tabernari lanetan esperientzia daukaten emakumezkoei aukera bereziak eskaintzen dizkiete han. Galdetu, bestela, Estatuaren enplegu bulego batera joan eta Berlingo prostituzio etxe batean edariak zerbitzatzeko lana eskaini zioten 25 urteko gazteari. Etxe horretara joan baitzen gure gaztea, eta edariak zerbitzatzen hasi. Bezeroen egarriaz gain, haien gosea ere ase behar zuela nagusiak esan zion arte. Kopa eta kopa artean felazio bat edo narrutaldi bat eskaintzera behartuta zegoela etxe hartan, alegia. Eta emakume langileak ezetz, ez zegoela horretarako prest. Eta nagusiak baietz, langabeziara joango zela, bestela; Estatuaren diru laguntzarik jaso gabe, gainera. Duela urtebetetik hona, izan ere, Alemanian ezin zaio ezetz esan enplegu bulegoetan jasotako lan eskaintzei. Eta prostituzioa eskaintza horietako bat izan daiteke. Pertsonak prostituzioan lan egitera behartzea, aldiz, ez da legezkoa. Estatuaren enplegu bulego batek behartzen zaituen arte, noski.