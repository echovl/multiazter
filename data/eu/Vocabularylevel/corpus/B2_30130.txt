Docutec Barazkiek eta fruituak ajea samurtzen lagun dezakete Uda sasoia, oporrak eta herrietako jaiak estuki lotuta daude aje hitzarekin. Neurririk gabe jatearen eta edatearen ondorio zuzena da biharamuna, gorputzak ez baitu aise barkatzen bezperan emandako astinaldia. Nahitaez pasatu behar da, ajea ezin baita desagerrarazi. Samurtu daiteke, ordea. Barazkiak eta fruitua lagungarriak izan ohi dira. Bukatu dira sanferminak. Biharamuna pasatzerako hasiko dira, ordea, hango edo hemengo festak. Uda sasoiak bere-bereak ditu oporrak eta jaiak, eta halakoak ospatzeko normal samarra izaten da gehiegikerietan erortzea, bai jatekoarekin, bai edatekoarekin ere. Ajea; hauxe da sasoi honetan gehien errepikatzen den hitza, alkoholarekin eta janariarekin pasatzen garenean buruko mina, ondoeza, giharretako mina, logura eta urdaileko gorabeherak errepikatzen diren adina. Halakoetan ez da samurra izaten gorputzari buelta ematea; badaude, ordea, lagungarri izan daitezkeen formulak. Adituen esanetan, ajearen aurkako antidotorik onena zerbait beroa hartzea da; salda bat edo zopa bat, adibidez. Gainera, salda hori bizkorgarria izan dadin garrantzitsua da barazki asko izatea. Barazkiek bitamina eta mineral ugari eta askotarikoak dituzte eta horiek bizkorgarriak eta suspergarriak dira. Gainera, barazkiek dituzten mineral askok diuresia gehitzen dute, giltzurrunen funtzioa bizkortzen dute eta, ondorioz, gernuaren produkzioa handiagoa izaten da. Hori oso lagungarria izaten da bezperan hartutako sustantzia toxikoak gorputzetik ahalik eta azkarrena botatzeko. Edozein barazki diuretiko egokia da, baina batzuek funtzio hori bereziki ondo betetzen dute; zainzuri, apio, tipula, borraja eta lekak, adibidez. Fruituek ere, oro har, ondo betetzen dute funtzio hori, eta diuretikoenak meloia, sandia, sagarra eta udarea dira, adituek nabarmentzen dutenez. Gibela da, dudarik gabe, gehiegikerien biktima nagusia, eta alkohola eta gantzen eta proteinen gehiegikeria ditu etsai nagusiak. Badira gibela eta xixkua suspertzen laguntzen duten elikagaiak, eta suspertze horren ondoren gorputzak samurrago hartzen ditu elikagaiak. Zapore mingotseko barazkiak aproposak dira gibelarentzat eta xixkuarentzat; orburua, txikoria, endibia, osterzuria, errefaua, apioa eta alberjinia, adibidez. Ajearen kontrako landareak ere badira, gibeletik alkohola botatzen eta, oro har, gorputza garbitzen laguntzen dutelako. Infusioan edo konprimituan har daitezke landareak. B6 bitamina gehigarria oso lagungarria izan daiteke halakoetan, hepatozitoak ­gibeleko zelulak­ suspertzen laguntzen duelako. Halako konprimituak hartzea gomendagarria da ajea samurtzeko, hori bai, aurrez ikusitako parrandetan bakarrik har daitezke, parranda aurreko egunean konprimitu bat eta ondorengo egunean beste bat hartzea komeni baita. Hartara, bat-batean eta asko espero gabe ateratzen diren parranden biharamunetan beste- lako formulak erabili behar dira eta, halere, gorputzaldi txarra inongo formulak ezin du kendu. Gauza on guztiek dute alderdi txarra. Hala ere, atzo ederki pasatu zenuen, ezta?