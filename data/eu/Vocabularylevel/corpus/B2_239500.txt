Docutec 30 m2 Badirudi etorkizuneko joera izanen dela hiri-esparru batean bizitzea. Bakarrik bizi diren edo bizi nahi duten horiendako aukera lirateke 30 m2-ko etxebizitzak. CASTILLO SUAREZ / Badirudi datozen urteotan etxebizitza berrien eskaera handituko dela; orain arteko joera, beraz, mantendu edo, agian, areagotu eginen da. Aldaketa demografiko handiak izanen ditugu gizartean: batetik, adinduen kopurua handituko da, eta baita guraso bakarreko familiak ere; bestetik, dinkieak deitzen diren horiek, alegia seme-alabarik ez duten bikoteak gero eta gehiago izanen dira. Badirudi etorkizuneko joera izanen dela hiri-esparru batean, edo, bederen, hiri esparru batetik gertu bizitzea. Badirudi hiri esparruak gailenduko zaizkiela lorategia duten urbanizazioei, besteak beste, zerbitzuen gertutasunagatik eta kultur eskaintzagatik. Gainera, kontuan izan behar dugu gero eta lan-bizitza dinamikoagoa eta aldakorra dugula. Gero eta usuago aldatzen du jendeak lanpostua, eta, hortaz, bizitokia. Jendeak dagoeneko ez du loturarik bere auzoarekin. Testuinguru honetan aurkeztu dituzte Construmat-en 30 m2-ko etxebizitza ereduak, eta tamaina horretako babes ofizialeko etxebizitzak egiteko aukera agertu dute Estatu espainiarrean. Bakarrik bizi diren edo bizi nahi duten horiendako aukera lirateke 30 m2-ko etxebizitzak. Nolanahi ere, espekulazio gaia da etxebizitza, eta, alde horretatik, iruditzen zait 30 m2 duten etxebizitza horiek egungo 90 m2-ko pisu baten prezioa izanen dutela, eta ez merkeagoa. Etorkizunean gure espekulazio ibilbideagatik ezagutuko gaituzte. Dagoeneko batzuk ezagunak dira horregatik.