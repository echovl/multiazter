Docutec Barruko landareak Gehiegi ureztatzea kaltegarria da. Askotan, zalantzaz eta intentzio onenarekin, behar baino gehiagotan ureztatzen ditugu etxe barruko landareak, eta horrek landareak ahuldu eta usteltzea dakar. Izan ere, ur faltak gogortu egiten ditu landareak, baina aurkako jarrerak guztiz ahultzen ditu. Berogailuak, aldiz, ez die min handirik egiten, nahiz eta jende askoren ustea den neguan landareak ez daudela ondo etxe barruan, berogailua dela eta ez dela. Kasu honetan ere usteak erdia ustel, ordea. Beroak landareak pixka bat lehortuko ditu, baina nahikoa da noizbehinka hostoak urez lainoztatzea, landareak neguan ere ezin hobeto egon daitezen. Gainera, etxeetako tenperatura beti bat izan ohi da maiz neguan, berogailuaren laguntzaz etxeak beti hogei graduren inguruan izaten baitira, eta giro hori biziki egokia da landareentzat.   Aholkuak 1.- Kokaleku egokia: Lekuaren argitasunaren eta tenperaturaren arabera aukeratu landareak. 2.- Era estetikoan antolatu: landare txiki eta loredunak espezie berekoekin kokatu, tonuaren arabera antolatuta. Landare handiak bakarka kokatu. Landareen koloreak nabarmentzeko, tonu egokiko loreontziak aukeratu. 3.- Ongi ongarritu: landare handi eta sendoek elikagai ugari behar dute. Landareak aldatzeko erabilitako lurraren elikagaiak 6-8 asteren buruan agortzen dira. Horregatik, ezinbestekoa da landareak ongarritzea. 4.- Sarri aireztatu: Lurraren gaineko geruzari eragin sardexka edo txotxen baten laguntzaz. Lur gogortu hori, estetikoa ez izateaz gain, ez da ona landarearentzat, oxigenoari sartzen ez baitio uzten eta ura loreontziaren bazterretara soilik iristea eragiten baitu. 5.- Landareen erosketa: Saiatu landareak urteko hilabete hotzenetan ez erosten. Etxerainoko garraioa kaltegarria izan liteke haientzat. Beste erremediorik ezean, egunkari paperarekin ondo bildu. 6.- Kontuz ureztatzearekin: landareei haiek eskatu ahal eman behar zaie ura. Hezetasuna izatea lehorte laburrak baino kaltegarriagoa da. Inoiz ez landareak ur hotzarekin  ureztatu! Kalte egiten die eta beren hazkuntza atzeratzen du. 7.- Argitasuna: Txoko ilunak ez dira egokiak landareak edukitzeko. Hala ere, txoko horiek landarez apaindu nahi badira, landareentzako lanpara berezi batez argitzea gomendatzen da. 8.- Giro atsegina: Hazteko orduan giro atsegina izateak mesede egiten dio landareari. 9.- Arazorik gabe  ureztatzeko: Landareak noiz ureztatu asmatzeko zalantza izanez gero, hezetasuna neurtzeko sentsore bat jarri. 10.- Kontuz! Oin  hotzak: Berogailuaren epeltasunak eta lurreko hotzak sustraiek ura eta elikagaiak xurgatzeko arazoak dakartzate.