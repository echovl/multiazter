Docutec Sarrerak agortuta Telebistako operacion Triunfo programaren inguruan sortutako iritzi artikulu laburra. Telebista bidez arrakasta lor daiteke, eta hori da garrantzizkoa ez kalitatea. ARANTXA ITURBE / Nire lagun baten alaba gaztetxoa berebiziko disgustuarekin dago datorren apirilean Operación Triunfokoen Donostiako kontzerturako sarrerarik gabe geratu delako. Eta hori, bere ama, sarrerak salgai jarri zituzten egunean bertan joan zenik erostera! Lasai joan ere, behingoagatik garaiz zebilelako, eta ez hain lasai, seguruenik, ezagunen batekin topo egin eta argibideak eman beharko zituela pentsatzen zuelako. Ze, nola esplikatu behar zion inori bere alabak ilusio bakarra zeukala udaberriari begira, eta ilusio hori, telebistak izartutako gazteak aurrez aurre ikustea zela (beste bederatzi mila lagunekin batera baldin bada ere?). Ez zion inori argibiderik eman beharrik izan. Besteak beste, topatu zituen ezagunak helburu berarekin hurbildu zirelako takillara, eta bera bezala, sarrerarik gabe geratu zirenen aurpegiek nahikoa esaten zutelako egoera hartaz. Askok eta askok ez ikusiarena egin dute, eta egiten dute oraindik: Operación Triunfo? Zer da hori? Beste batzuk haserretu egiten dira aipatzearekin. Ez ikusiarena egitea benetan da zaila, edonora begiratuta topatzen duzulako operazio berezi hau, eta haserretzeak ez du merezi. Abeslaria ez bazara, behintzat. Abeslaria izanez gero ere ez, baina ulergarriagoa da. Kazetariak haserretu egiten gara (nahiz gero disimulatu) kazetari ez den edonor kazetariari dagozkion lanetan arrakasta izaten ikusiz gero, eta medikuek, mediku prestakuntzarik gabeko mediku lanetan ari dena epai-bideetan jartzea lortzen dute. Inori ez zaio gustatzen aukeratu duen lanbidean bota dituen izerdiak alferrik izan direla onartzea edo konparaziotan hasita galtzaile ateratzea. Konparazio hauetan galtzaileak izan ezik, beste inork ez du kalitatea aipatzen, noski, arrakasta baizik. Ez dute lotura zuzenik. Beste neurgailu bat erabili beharra dago horretarako; oraingoz inork ez daukan neurgailua. Telebista, esaten dute batzuk. Hor dago sekretua. Telebistak saltzen du, telebistan azaltzen denak arrakasta izaten du. Zeren zain ote daude arrakastaren truke arima salduko luketen guztiak. Nire lagunaren alaba, berak jakin gabe, ipuinzale amorratua da. Hogeita batgarren mendeko ipuinzalea. Bazen behin neska gazte bat kantari izan nahi zuena... eta lortu egin zuen denon bistan. Hor dago ipuina, hor arrakasta. Sakonean denok maite ditugulako ondo amaitzen diren ipuinak. Arazo bakarra, ipuin honen sortzaileek ez dutela amaitzeko asmorik. Urrezko arrautzarena. Ipuinzaleen kontura.