Docutec Pixoihalak, emakume buruarinentzat Unibertsitateko irakasleak emandako hitzaldiaren laburpena. Bertan komunikabideek emakumearen irudia oker bat ematen dute eta gainera irudi hori inposatzen dute. Gai horren inguruko iritzi oso kritikoa azaltzn du. Kolpe zorrik ez du jotzen. Eta lanbiderik eta ikasketarik ez du, antza.Hori da komunikabideetan indartzen ari den emakume «gajoaren» rola: polita, ama ona, buruarina, eta errukarria. Blanca Muñoz irakasleak Leioan esan duenez, okerrera egin du emakumearen irudiak telebistan. I zugarri ari da aldatzen telebistan emakumearen rola azken bost urteotan, Blanca Muñoz Madrilgo Unibertsitateko irakaslearen arabera. Eta txarrerako, gainera. Telebistak emakumea «gajo» bilakatu duela esan zuen, atzo, Leioako campusean Muñozek, "Generoa, sexua, hedabideak: errealitateak, estrategiak, utopiak" izenburupean egunotan egiten ari diren jardunaldietan. Muñozek telebista iragarkiak aztertu ditu batik bat. Bere hitzaldian azaldu zuenez, «emakumearentzat sekulako aurrerapena izango balira bezala iragartzen ditu orain telebistak pixoihalak eta halakoak. Honela irudikatzen dute emakume gajo hori: urteek aurrera egin ahala, edertasuna galdu du; pixak ihes egiten dio; ezin die ordezko hortzei bere lekuan eutsi... Gaixoa, bera; hori da mezua», adierazi zuen irakasleak. Bere iritziz, gizon eta emakumeen arteko desberdintasunak indartzeko modu eta estrategia berriak ari dira garatzen, eta komunikabideek horiek legitimatzen dute. Telebistak emakumearen tipifikazio «basatia» egiten du gaur egun, irakasle horren arabera. Gorputza da emakumearen altxorrik preziatuena. «Gorputzak dira saltzen direnak. Emakumeak objektu bilakatu dira, eta objektuak, berriz, bizidunak balira bezala agertzen dituzte. Publizitatean oso ondo ikusten da hori, autoen iragarkietan esate baterako. Hori, ordea, ez da berria telebistan. Baina bada aldatu den zerbait: emakumearen irudia are gehiago okertu da», erantsi zuen. Horren arrazoia da telebistak gizaki errukarri balitz bezala agertzen duela orain emakumea. Muñozek adierazi zuenez, emakume rol horren ezaugarriak oso agerikoak dira: «Honegatik edo besteagatik etengabeko sufrikarioa pairatzen duen emakumea da. Gaixo agertzen dute iragarkiek emakumea askotan eta askotan. Hori ez litzateke arazoa, telebistan gaixo jartzen dena ia beti emakumea ez balitz, hau da, gizonezkoa ere gaixotuko balitz». Telebistan ez da agertzen, Muñozen esanetan, tipifikatutako emakume horrek lanbiderik duenik, eta ezta ikasketarik duenik ere. Emakumearen eremu hori ezkutatzeko joera ari da nagusitzen orain. Edertasuna erakusten dute, hori bai, eta etengabe gainera. Amatasunari, bestalde, garrantzi handia ematen diotela azpimarratu zuen irakasleak. Telebistako iragarkietan gizonezkoek une honetan betetzen dituzten rolak ere ongi aztertu ditu, eta ez da harritu, esan duenez, ikusitakoaz. Honako hauek dira, haren arabera, gizonezkoen ezaugarri nagusiak: muturreko lehiakortasuna, nartzisismo autista eta heroi mitiko berpiztua. Telebistan ikusitakoak ia izua ere eragin diola onartu zuen Blanca Muñozek, atzo: «Noraino iritsi garen! Aurreko batean, tren geltoki bateko komunetan halako zirriborro bat irakurri nuen: «Bisbal, dena zor dizut». Eta nik zera pentsatu nuen: zer zor izango dio, baina, neskatxa horrek telebistako ile kiribildu horri?». «Aurrekaririk gabeko hondamen kulturala» gertatzen ari da, Muñozen iritziz. Komunikabideak gehiago definitzen dira gaur egun, erakusten dutenaren arabera baino, ezkutatzen dutenagatik. Berak ez du duda izpirik agertzen, eta boikot egitearen alde hitz egiten du, «eta intolerantziaz, gainera»