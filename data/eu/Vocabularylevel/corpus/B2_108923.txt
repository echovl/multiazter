Docutec Janari izoztuak, freskoak bezain onak Janari izoztuak, freskoak bezain onak dira, behar bezala jelatzen badira. Hortxe dago sekretua, hor dago gakoa. Janari izoztuak, freskoak bezain onak dira, behar bezala jelatzen badira. Hortxe dago sekretua, hor dago gakoa. BARAZKIAK Egokiak dira izozteko. Egokienak dira: ilarra, leka, aza, espinaka, alkatxofa, azalorea eta azenarioa. Perretxikoak eta belar usaintsuak ere bai. Tipula, azala kendu eta txiki-txiki eginda izoztu behar da, frijitzeko prest. Barazkiak garbitu egin behar dira, ur irakinetan pasa eta gero izoztu behar dira. Tomateak, piperrak, pepinoak eta patatak ez dira izozteko egokiak. Gordinik jan behar diren barazkiak ez izoztea gomendatzen dute. OKELA Komeni da bizpahiru egunetan hozkailuan sartuta edukitzea, gero jateko samurragoa izan dadin. Mota guztietako okela izotz daiteke, gordinik edo maneatuta. HEGAZTIAK ETA EHIZA Etxeko hegaztiak garbitu eta gero izoztu behar dira, osorik edo puskatan. Ehizak hobetu irauten du lumak kendu gabe. HESTEBETEAK Lukainka, odolkia eta hirugiharra izotz daitezke. Baina, erraiak ez dira hain egokiak izozteko, kontuz ibili behar da horiekin. Dena dela, jela daitezke, denbora laburragoan kontserbatzen badira ere. ARRAINA Oso freskoa izan behar du, bitamina guztiak gorde ditzan. Egokiagoa da arrain zuria urdina baino, koipe gutxiago du eta. Gordinik sartzekotan, xerrak egin behar dira, edo puskak. Tripak eta burua kendu egin behar dira, eta txukun-txukun sartu izozteko poltsetan. MARISKOA Hobe da egosita izoztea. Ez da komeni txirlak eta muskuiluak izozten jartzea, arriskutsua da eta. FRUTA Fruta izoztuak ez du freskoaren itxura bera, baina egokia da postreetan edo gozogintzan erabiltzeko. Marrubiak, gereziak edo mugurdiak gordinik izozten dira, azpil batean zabalduta. SALTSAK Prestatutako janariak izozkailuan sartzerakoan, komeni da saltsa aparte gordetzea. Horrela, askoz ere hobeto kontserbatuko dira janariak eta ez dute zaporerik galduko. KROKETAK Komeni da azpil batean txukun-txukun jartzea, eta ateratzerakoan kolpetxo bat emanez apur bat libratu eta beste ontzi egoki batean jartzea, leku gutxiago har dezaten. Horixe bera egin daiteke ogi-irinetan pasatutako haragi-xerrekin ere. AZKAR IZOZTEKO Esate baterako, ospakizunen bat dela eta, gonbidatuak etxera etorri eta xanpaina hoztea ahaztu bazaizu, bil ezazu edaria egunkari-paper bustitan eta sartu horrela izozkailuan. Hamar minutu barru edateko moduan egongo da xanpaina. JANARI MANEATUAK Prestatutako jakiren bat izoztu nahi bada, ez da aurretik erabat egosi behar. Izozkailutik atera eta gero berotzen jarri eta, horrela, behar bezala egosita geratuko da. Era berean, izozten jartzean gatza eta espezia gutxiago bota behar zaizkio, handik atera ondoren falta zaiona osatzeko. ESKUEKIN Barazkia freskoa baldin bada, ez da komeni zatiak aiztoarekin egitea, herdoildu egiten baita berdura. Hobe da eskuz zatitzea edo aizto-ahoa limoi-zukuarekin bustita egitea. Gainera, eta askok ez dakite hori, poltsatik aire guztia ateratzen ez bada, freskoago irauten du barazkiak. TIPULA TXIKITUA Azala kendu eta txiki-txiki egin ondoren, tipula bere horretan ondo kontserba dadin, ona da minutu batean ur irakinetan sartuta edukitzea. Gero, xukatu egin behar da eta hozten utzi. Ondoren, ontzitxoetan sartuta, izozten jarri. MIHI-ARRAINA, FRESKOA ALA IZOZTUA? Ziurtasun osoz arraina freskoa den jakiteko, azalaren itxurari erreparatu behar zaio. Trinkoa izateaz gain, azalak itsaskorra izan behar du, lohi-geruza fin batek babesten baitu, eta azken momentuan garbitu behar da hori, maneatzen hastean. Begiek distiratsuak eta irtenak izan behar dute. EZER ITSATS EZ DADIN Gauza ona da izozkailuko kaxaren hondoan aluminiozko papera zabaltzea. Hori eginez gero, jela-puskak edo janariak ez dira itsatsita geratuko. OGI BIRRINDUA, BARATXURIA ETA PERREXILA Behar denerako eskura izan ditzazun, egokiena da txiki-txiki eginda izozteko poltsatxoetan edo sakotontzietan sartzea. Erabat izozten ez badira ere, oso fresko irauten dute. LEGAMIA Intxaurraren tamainako zatitxoak egin eta aluminiozko paperean biltzea komeni da. Plater bat maneatzeko erabili eta izozten jartzen denean, errezetak esaten duenaren bi halako legamia erabili behar da. EROSI ETA SUKALDERA ZUZENEAN Pizzak, hostoreak, barazkiak edo tartak dira erosi eta zuzenean prestatzen diren janari ohikoenak. AHAL DEN ONDOEN KONTSERBATZEAIzozkailu guztiak ez dira berdinak, indar desberdinetakoak baitaude, eta indar hori izar batzuen bidez neurtzen da eta adierazten. Izar bakoitzak -6° gradu dituela esan nahi du. Gainera, izozkailuak 'No frost' ezaugarria baldin badu, esan nahi da ez dela antzigarrik sortzen janarien gainean. Mota horretako izozkailuen alderdirik onena da ez dutela izotza kendu beharrik, urtero garbitzea komeni bada ere. Aitzitik, beste motetako guztiak hiru hilabetez behin garbitu behar dira, jela gehiegi izan ez dadin. Horrek izozte-prozesuari eragiten dio, eta energia gehiago gastatzen da. Aldi berean, diru gehiago aurreztu nahi izanez gero, komeni da izozkailuaren atea ahal den gutxien irekitzea. Elektrizitate-etenaldiren bat edo gertatuz gero, atea itxita edukia behar da, janariek aski ongi iraun baitezakete 12-24 orduren barruan. Hortik aurrera, jan egin behar dira. Izozte-prozesurako materialik egokienak plastikozkoak eta aluminiozkoak dira. Iragazgaitzak baldin badira, hezetasunak ez die janariei erasaten, usainek eta zaporeek ere ez. Janariak maneatuta sartzen direnean, onena ontzi zurrunetan sartzea da, ixte hermetikoa duten plastikozkoetan edo sakotontzietan, edota aluminiozko azpiletan. Ez da komeni kristalezko ontziak izozkailuan sartzea, aski erraz leher baitaitezke hotzarekin. Ezin hobeak dira plastikozko poltsak, janariak gordinik kontserbatzeko: haragi xehatua, xerrak, arraina, opilak eta barazkiak. Janariak tamaina handikoak baldin badira, hobe da aluminiozko paperean edo material gardenean biltzea. Kontuan izan behar da edariak izozten direnean, ia bost aldiz handitzen dela bolumena. Horretarako, plastikozko sakotontzi gardenak dira egokienak. Ez da txarra ontzietan etiketak jartzea, zer non dagoen errazago jakiteko. TRUKURIK BEHINENAZopa eta salda beti prest Gaur egun ez da beharrezkoa salda hartu nahi den bakoitzean, prestatzen ibiltzea. Aski da, behin egin, eta geratzen dena izoztea. Esan beharrik ez dago, hozten utzi behar dela izozkailuan sartu aurretik. Gainera, ez zaio saldari espeziarik, baratxuririk edo tipularik bota behar, bestela aldatu egingo baita saldaren gustua. Horregatik gomendatzen dute desizoztu ondoren horiek eranstea. Bestalde, hobe da saldari desizoztu eta gero beste osagaiak gehitzea: pasta, arroza, arraina, horrela jatekoak gustu hobea izan dezan eta itxura ere gustagarriagoa. DESIZOZTEKO ERAKAZKAR ETA ONDO Afaltzeko okela behar baldin bada, eta izoztuta badago, har ezazu ontzi bat, ur epela bota eta 10 ozpin-tanta isuri. Sar ezazu haragia segundo batzuetan eta azkarrago desizoztuko da. PRESAKA ETA MUTURKA Ez dute gomendatzen gauzak horrela egitea, baina beharrezkoa baldin bada, erabil ezazu ile-lehorgailua, eta janaria aurki egongo da jateko moduan. ARRAINA Xerra bakarra desizoztu nahi bada, sar ezazu esnez betetako ontzi batean eta hozkailuko goi-partean utzi, ondo kontserba dadin, maneatzen den arte. Gainera formula horrek samurtu egiten du arraina eta ona da irin-arrautzetan pasatzeko. Batzuek mahai-zapi busti batekin biltzen dute arraina, elikagaiak honda ez daitezen. HARAGIA Kanpoan desizozten denean, haragia bakteriez betetzeko arriskua dago. Horregatik, mikrouhina erabiltzea gomendatzen dute edo hozkailuan uztea. Prozesu hori arintzeko, jar daiteke haragia ur hotzetan, jelazko geruzatxoa erretiratzeko. DENA DA APROBETXAGARRIA Desizoztean isurtzen den ura oso ona da landareei botatzeko, mineralik gabekoa baita. OLIOA Batzuetan, olioa gogortu egiten da apur bat hotzarekin. Izotz-pixka hori kentzeko, onena da olio-botila minutu batzuetan ur epeletan edukitzea. Ez da batere ona sutan biguntzea.