Docutec Dani Arizala: 'Beste gu' asko dago, eta gure artean dira" Dani Arizalak irratitik telebistara egin du salto. 18 urtetik gora eman ditu Euskadi Irratiko esatari—lanetan: Gauerditan hain arrakastatsua izan zen, 'Ordu txikietan' saioa aurkezten zuen. Egun EGaztean entzun dezakegu eguerdiro. Nolanahi ere, irratiko gauetako ahotsa izatetik, irudiaren munduan murgildu da. ETB 1en 'Beste gu' saioa aurkeztu eta zuzentzen du. HABE.— Irratian anonimatua gordetzen da, telebistan ez. Salto ederra eman duzu, ezta ? Dani Arizala.— Bai, nik uste dut garaiak daudela bizitzan, garaiak zure gurasoen etxea utzi eta bakarrik bizitzen jartzeko, garaiak bikotea ezagutu eta berarekin bizitzen jartzeko, ez dakit, garaiak urte bete Euskal Herritik kanpo kooperazio lanetara joateko... eta beharbada hauxe izan da nire garaia, horrelaxe aukeratuta telebistari, ETBri proiektua aurkezteko, eta proiektu horrek, noski, aurpegia erakustea zekarren. Askotan ere ateak itxi egin behar dira, beste ate batzuk zabaltzeko. Anonimatuaren ate hori itxi egin dut. Baina, pentsatzen dut aurpegia ezaguna egiteak, espero dut, ateak zabaldu egingo dizkidala, eta aberatsa izango dela niretzat... H.— Itxura aldatu al duzu telebistan agertzeko? D. A.— Ez asko. Beno, ilea moztu zidaten. Baina, makillajearekin eta orraztuta izugarrizko aldaketa eman duzula ematen du... Ez dut uste, hala ere, asko aldatu nautenik. H.— Kalean, aurpegi ezaguna al zara?D. A.— Ez hainbeste ere, zorionez!! H.—Beldurra ematen al dizu ezaguna izateak?D. A.— Ez, errespetu handia. Askotan, irratian lan egiten dugunok badirudi oso irekiak eta lotsagabeak garela, baina juxtu kontrakoa da: oso, oso lotsatiak gara. Tabernan zaudela edo pasieran zoazela, jendea zuri begira ezer esan gabe eta gainera beraien artean 'Hori Dani izan daiteke, baietz??' esaten sumatzeak oso urduri jartzen nau, lotsa ematen dit eta koloreak jartzen dizkit askotan. H.— Proposamena egin zenion ETBri. 'Beste gu' zergatik?, Gu ere besteak garelako edo eta Besteak ere gureak direlako?D. A.— Nik uste dut, gure artean 'Beste gu' asko daudelako. Gure artean dira nahiz eta ezberdin pentsatu, maitatu, eta horiek ezagutzea da saioaren lehen urratsa. Nik uste dut horiek ezagutzean, ezagutzak aberastasuna ematen duen heinean, besteak bere diferentzian errespetatzen ikasi egin behar dela. Horregatik da inportantea niretzat horrelako saio bat egitea. Irratian ere bizi izan dudan filosofia telebistara ere eramateak lagundu egiten du. 'Beste gu' saioak gu eta gure artean bizi diren ahotsik gabeen artean zubi bat eraiki du. H.— Zergatik proposamena ETBri? Badakizu egungo telebistan saioek lehiakorrak izan behar dutela, pertsonaia famatuak eraman, sariak banatu, besteak beste. 'Beste gu'k ez du saririk ematen, ez du jende famaturik gonbidatzen.D. A.— 'Beste gu' ez da show bat. Nik uste dut 'Beste gu' bakar—bakarrik tarte sozial bat dela eta testigantza—saio bat. Askotan ezezagunek, nahiz eta gure artean egon, ezezagunak diren lagun hauek, ez dute ahotsik. Gainera nik uste dut askok eta askok beraien zain egoten garela, lehen esan bezala, pentsatzeko, bizitzeko eta maitatzeko beste modu batzuk, beste pentsaera batzuk, beste bizimodu batzuen berri izan nahi dugulako. Nik bakar—bakarrik, iruditzen zait, nahi horien, behar horien arteko zubi bat eraiki dudala eta zubi horren izena 'Beste gu' dela. Noski, zenbat eta jende gehiagorengana iritsi aberastasun hori, orduan eta hobea izango da. Nik uste dut telebista gaur egun oso—oso bitarteko aproposa dela eta beste alde batetik, gai hauekiko ETBk bazuela hutsune hori: telebista publiko batean, gure telebista publikoan horrelako gai sozialak ukitzen zuen tarterik ez zegoela, ahotsik gabeko pertsonek ez zutela aukerarik. Nik uste dut oso erronka polita zela telebistarentzat horrelako urratsa ematea, eta zorionak eman behar dizkiot horrelako urratsa emateagatik. H.— Zorionak ere joaten diren gonbidatuei! Zaila egingo zaie onartzea beraiek ere telebistan zerbait kontatzeko badutela.D. A.— Bai, nik uste dut baietz. Batzuetan diote: 'Baina ni ez naiz desberdina!, zer erakutsi dezaket? Edo, ze aberastasun konparti dezaket?' Beren bizitza, beraien etsenplua bera da aberatsa, ezta? Erabat anonimoak dira, arruntak dira beren aberastasunean. Baina, bai, arrotza egiten zaie telebistatik horrelako gonbidapen bat jasotzea. 'Gai sozialak ukitzen zituen tarterik ez zegoen telebista publikoan. 'Beste gu' saioarekin ETB—k eman duen urratsa erronka polita da'. H.— Zer nolako erreakzioa espero duzue ikusleengandik? Negar erraza bilatzen duzue? Irribarrea? Zeren bila zabiltzate?D. A.— Nik espero dudana hausnarketa da. Alegia, berriro diot, beharbada horrelakoek teorian pentsatu dute, ikusi dute horrelakoak badirela, diot, 'Beste gu' horrelakoak. Baina, beharbada, haien testigantzak entzunda, haien bizipenak entzunda, hurbiltasuna ere sortuko dugu, beharbada konplizitatea ere sortuko dugu. Agian zubiak eraikiko ditugu. Hori lortu nahi dugu. Erakutsi 'Begira! horrelakoak gutarrak dira, zu eta ni bezain jatorrak, gaiztoak, atseginak, ederrak.' Gutarrak dira. Gizarte honetan elkarrekin bizi behar dugunez, elkar errespetatzen badugu, nik uste dut aberatsago bihurtuko dela gure eguneroko bizitza. H.— Eta ikuslearen harrera nolakoa izan da?D A.— Zaila da esaten. Negar erraza ikusi izan dugu, show—ak ikusi izan ditugu. Nik uste dut, hasiera batetan telebista saio hau zaila dela; hau da, zaila egiten zaigula ordu betean telebista aurrean bi elkarrizketa sakon ikustea. Hau da, norbaitek bere testigantza kontatzen digunean, arretaz entzutea. Zergatik? Beharbada telebistaren aurrean beste modu batetan heziak izan garelako: erritmo bizian, show—ak, espektakuluak ikusiz, etab. Honek juxtu alderantzizkoa eskatzen du. Alegia, lasaitasuna, patxada, hausnarketa. Alde batetik, ez gaude ohituta horrelako saio bat ikusten. Orduan nik uste dut, poliki—poliki ohitzen joango dela ikuslegoa eta momentuz behintzat, jaso ditugun kritikak, den—denak, oso aberatsak izan dira. Eskertzen digutena hori da. Bazen garaia Euskal Telebistan patxadaz gonbidatuei entzuteko aukera ematen digun saio bat edukitzeko! 'Nik hausnarketa espero dut. elkar errespetatzean, aberatsago bihurtuko da gure bizitza.' H.— Eta telebista—kritikoek zer diote?D. A.— Telebista—kritikoek sentsiblekerian eror gaitezkeela leporatzen digute. Baina, nire ustez oso garrantzitsua da elkarrizketa guztietan 'errespetua' hitza. Errespetuz gonbidatzen ditugun neurrian eta errespetuz beraiekin hitz egin, nik uste dut ez garela sentsiblekeria horretan eroriko. Faltsukeriatan, negar errezetan ez gara eroriko. H.— Espainiako Kultura ministerioak kulturari buruz berriki argitaratu duen inkesta batek dio jendeak gehien egiten dituen kultur jarduerak zerak direla: zinera joan, antzerkira joan eta irakurri. Telebistari dagokionez, albisteak, filmak eta dokumentalak dira gehien ikusten dituztenak. Datu kontraesankorrak dira, ezta? Ez al dira kotilleo eta reality—show saioak gehien ikusten direnak audientzien arabera?D. A.— Nik azken aste honetan aipatu izan dut 'Beste gu' saioa dela La 2 telebista kateko dokumentalen antzekoa. Alegia, jende askok ikusten ditu baina gero ez dira datu horiek inkestetan agertzen. Nik 'Beste gu' saioarekin ere badaukat, horrelako uste bat. Ingurukoek komentatu dute, posta elektronikoz, telefonoz..'ikusi dugu zuen saioa, eta interesantea da eta zorionak.' Gero inkestetan ez da hori agertzen. Nik pentsatu nahi dut hor isilean mugitzen den lagun—talde bat, ikus—entzule talde zabal bat badagoela. Talde hori zabalduko den esperantza dut. H.— Mahai batean gertatzen da guztia?D. A.— Bai mahai biribil batean. Mahai borobilak ere badu esanahia. Biribila da, ez du bazterrik, ez du zokorik ezkutatzeko, garbitasuna adierazten du, transmisioa, komunikazioa. H.— Ikusleek oraindik ikusterik izan ez dutena zer izan da?D. A.— Buelta emango diot galderari. Ikusten ez duena da, atzean dagoen lana, taldearen lana. Nik ematen dut aurpegia, baina hor badira lan—taldean daudenak, eta lan izugarria egiten dute, erredakzioa, atrezzoa, errealizazioa, makillatzaileak, aldagelakoak. Ez da hauen guztien lana ikusten. H.— Anekdotaren bat? Gonbidatu baten keinua, mania.?D. A.— Aipatzekoa da gonbidatu askok ez digula ezezkorik eman. Inork ez digu azken momentuan ezetz esan. Den—dena primeran joan da. Telebistan nire lehen esperientzia da, eta baita taldearena ere. ETB oso etxe handia da, eta hemen gu ilusioz beteta eta apal—apal gabiltza. Ustekabea izan da. Baina, nik uste dut telebista egiteko estilo berri bat ere ipini dugula. Ez ikusten den horretan, baizik eta egunoroko lanean, lan—taldearekin dagoen hartu emanetan: barkamena eskatu behar denean, taldeari barkamena eskatuz eta eskerrak eman behar denean, eskerrak emanez. Zerbait utziko dugu ETB—Miramonen. H.— Aholkatuko al zenuke 'Beste gu' euskara ikasten dutenentzat? Ba al du alderdi didaktikorik?D A.— Nik ez nituzke bereiztuko euskara ikasten ari direnak eta dakitenak, 'Beste gu', gizaki ororentzat, Euskal Herrian bizi garen ororentzat aberatsa izan daitekeelako. Beharbada, ezberdin pentsatu, ezberdin bizi eta ezberdin maitatzen duten lagunak ezagutzeko aukera izango dutelako, eta hori beti aberatsa da eta bestalde, beharbada norbait identifikatua sentituko delako, mahai borobil horren bestaldean eseri den lagun, testigantza, negar—malko, irribarre horrekin. Hori lortuko bagenu, zorionekoak gu! Beti esaten dugun bezalaxe, itsasoak isurtzen dituen olatuak berdinak ez direlako.