Docutec Sukaldeko tresnak Sukaldean erabiltzen diren tresna batzuen berri izango duzue: guraizeak, iragazkiak, birringailua, oliontzia, turmixa... Guraizeak, artaziak Nahiz tetrabrik edo bestelako ontzi gehienak ireki, haragi (xerrak) gordinak ebaki, hezur txikiak moztu, arraina garbitu eta beste hamaikatxo egingo dizkizute guraize edo artazi sendoek. Aukeratu bi-hiru hatz sartzeko zuloa dutenak, erosoak, kalitate onekoak. Lanabes honek luze gabe ordainduko du bere burua sukaldean Iragazkiak Edo iragaziak. Esfera erdiaren itxura sarexka metalikoz osatua duen lanabes horretan apar, esnegain eta mota askotako hondarrak geratuko dira, likido gardenetik bereiz. Ale bat baino gehiago izatea komeni da, traste hauek ez baitira ondo-ondo garbitzen eta, infusio bat egitean, adibidez, besteren arrastorik agertuko zaizu. Birringailua Birrindu (azenarioa, zitrikoen azala, txokolatea, gazta...) edo xerratu (patata, pepinoa, azenarioa...) nahi den gorputza azalera arrailkatu honen kontra igurtzi behar da, desegindakoa beste aldetik eror dadin. Altzairu herdoilezinezkoa izatea komeni da, lanabesaren iraupen luzeago eta garbiketa errazagoa bermatzeko Oliontzia Olioa ez da lehen bezain garestia baina gehiegikeriak beti eragin dezake betekada. Kopurua hobeki kalkulatu eta banatuko duzu mutur fineko oliontzi metaliko zein beirazkotik isuritako hariari so eginez. Malatsa, irabiagailua, batidorea Bi eratakoak daude: turmix elektrikoa eta bere asaba zaharra den sei-zortzi alanbrez osatutakoa. Eskutur iaioa eskatzen duen malatsa luze-zurruna erabiltzen da oraino pikorrik gabeko emultsioak egiteko, saltsa delikatuak nahasteko, aparrak harrotzeko, etab. Turmix elektrikoa Saltsa, krema eta ahiak egiten ordu asko emateko prest ez bazaude, museoko lantresnak patxada igandekoian erabiliko dituzu, astean turmix elektrikoa eskuratuta. Aukeratu abiadura bat baino gehiago dituena, malatsez osatua: gaiak birrindu, xehatu, nahasi, emultsionatu, harrotu eta beste hamaikatxo egin ahal izango duzu. Lata irekigailua Traste txiki tradizional hauxe dugu egoki, garbitzeko erraz, arriskurik gabeko eta merkea. Bete-betean asmatu zuen lanabes baliagarri eta soil horren sortzaileak, nahiz lata asmatu zenetik irekigailua martxan jarri arte 60 urte igaro ziren. Bol txiki eta handiak Kristalezkoak (kristala baita material garbia), ezinbestekoak ditugu entsaladak ez ezik, era guztietako nahaskiak ere prestatu eta bertan gordetzeko. Hobe neurri desberdinetakoak edukitzea: handi bat eta txikiak, behintzat, elikagaien kondarrak hozkailuan sartzeko, arrautzak irabiatzeko, etab. Bitsadera Sukaldean gehien baliatzen den tresnetako bat dugu Plazido Muxikak zubereraz "jazquei" deriztela zioen hauxe: likidoetatik apar (bitsa) eta solidoak kentzeko, lau arrautza batera irabiatzeko, solidoei likidoa xukatzeko, labetik atera gabe jakiak maneiatzeko, egosten ari denaren puntua egiaztatzeko... Metalezkoa, ahal dela: gai berri horien epe luzerako eraginez ez dakigu oraino gauza handirik. Zapiak, oihalak Kotoizkoak, aukeran (zuntz sintetikoez osatutakoak erraz garbitu bai baina ez dira oso eraginkorrak). Aldatu maiz, garbi-garbia egon behar du beti lanabes honek, germen patogenoen (herri hizkeran, zikinkeria kaltegarriaren) eroale gerta daiteke eta. Burruntzalia Sukaldean zenbat lagunentzat diharduzun, burruntzali bakar edo biren premia izango duzu: handia bata, likido asko iragazteko modukoa; txikia bestea, mutur zorrotzekoa, ahal bada, saltsak eta kremak zehazki hedatu ahal izateko. Paderak Edo zartaginak (obalatuan arraina, biribil edo karratuan xerrak, sakonean patatak frijitzeko), gainerako ontzien kaltetan, geroz eta maizago darabiltzagunez, hainbat edukitzea komeni da: a) txikia, arrautzak banan-banan frijitzeko, olioa alferrik xahutu gabe; b) 26 cm diametroko handia, tortillak egin, "paellak" moldatu eta patatak frijitzeko; c) haragi eta gainerakoak frijitzeko; d) padera zaharra zeharo hondatu aurretik, erabili arraina frijitzeko.    