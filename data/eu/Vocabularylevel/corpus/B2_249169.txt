Docutec Pablo Malo: "Orain suspenseko film bati helduko diot" Berriki 'Zuzendari berrien Goya saria' jaso duen errealizadoreari egin diogu elkarrizketa. Gogotsu jardun du, bai baitauka eskuartean beste egitasmo bat. Oraingoa suspensezkoa izango da. HABE.- Hasteko gure zorionik beroenak. Pablo Malo.- Eskerrik asko. H.- Goya saria jaso ondoren hauxe esan zenuen: 'eta orain barrura noa hunkitzera'. Ez al zenuen saria espero? P. M.- Ez nuen espero, ni ez bainoa leku hauetara sari bat emango didatela pentsatuz. Beti pentsatzen dut egongo direla gustagarriagoak izango diren beste aukera batzuk. Eta kasu honetan, nahiz eta esan esaten ziguten ofiziokoek Madrilera jaisten ginen bakoitzean, asko gustatu zitzaiela, oso pelikula desberdina zela. Ez duzu sekula uste botoa emateko garaian zure laukia beteko dutenik. Oso hunkigarria izan zen baina, niretzat baino, pelikulan parte hartu dugun guztiontzat errekonozimendu bat delako. Pelikula hau jende askoren lanaren ondorio da eta pelikula hau aurrera ateratzea oso zaila izan da. Lan hau Opera prima bat da eta ikus-entzunezko egoera dagoen bezala egonda, produktore bat animatzea eta film laburrak egin dituen pertsona batengan konfiantza edukitzea, bada, zentzu horretan sinismen kontu bat da. Nik horregatik eskertu nion produktoreari: oso konplikatua da pelikula bat egitea eta gehiago opera prima bat. H.- Gainera, sari hau, 'Zuzendari berri onenari' ematen zaiona, probetxugarriena dela ere azpimarratu beharko litzateke, nolabait hasi berria den karrera hori bultzatzeko balio baitu. P. M.- Bai. Hala ere, nik ez dakit zein punturaino balioko digun bigarren pelikularako. Baina, bai, ez zara hutsetik abiatzen, baizik eta batetik, bostetik edo zazpitik. Goya bat, hainbeste luzitzen duen saria izanik, koproduzioren bat lortze aldera oso mesedegarria izango dela iruditzen zait. Hurrengo gidoirako baditugu Kultura Ministerioak eta Eusko Jaurlaritzak emandako dirulaguntzak. Hori abiapuntu garrantzitsua da eta Goya edukitzea ere bai. Iruditzen zait koproduzioren batean jende gehiagok parte hartu ahal izateko aukera handitu egingo dela Goyari esker. Handitu ez bada, errazagoa edo arinagoa izango dela, agian. H.- Hastapenetara joko dugu. Nola erabaki zenuen zinemagintzan aritzea edo nola aukeratu zenuen mundu hau zuretzat? P. M.- Nirea joan-etorrikoa izan da. Nik ikastaro bat egin nuen Larrotxeneko Kultur Etxean duela urte batzuk. Hura amaitzean film motz bat egin nuen eta handik urte batzuetara beste bat. Hurrena 16mm-tan egin nuen eta oso emaitza onak jaso genituen lan harekin. Nazioarteko lehen sari bat ere jaso genuen Cadiz-en. Gerora 'Jardines deshabitados' etorri zen, aurrekoak ez bezala Jaurlaritzak diruz lagundua egin genuena. Baina, tartean zine-mundutik erabat kanpo beste gauza batzuk egiten ere ibili naiz. Beste ekoizpen etxe batzuentzat ere hainbat gidoi egin ditut, baina, pelikulak egiteko nahiak ez nau inoiz itsutu. Aukerak etorri ahala, sartu egin naiz. Nolabait esateko, lanak niregana etorri dira beti, ez naiz ni beraien bila joan. H.- Zu oinarrian zuzendaria ez baizik gidoilaria zara? P. M.- Bai. Niri beti gustatu izan zait idaztea. Nobelagile ona izango nintzatekeela diote batzuk. Gainera, nire gidoiak oso literarioak dira, asko gustatzen baitzait deskribatzea. Baina, argi daukat idazten dudan guztia ikusteko edo bistaratzeko intentzioarekin egiten dudala. Ez daukat hitzekin idazteko pazientziarik. Irudiekin idaztea gustatzen zait. Gidoiak langaiak dira, abiapuntu. H.- Larrotxeneko ikastaroetako lehen lan haietan, 'Tres minutos' film laburrean, komedia landu zenuen. P. M.- Bai. Baina, ez naiz itzuli genero horretara. Gerora suspensean eta orain, 'Frio sol de invierno' lanean, draman aritu gara. H.- Eta erregistro-aldaketa zergatik gertatzen da? Zine-formatuan hasten zarenean, gai serioagoei, terrore-punttu batekin batzuetan, heltzen diezu. P. M.- Suspensea, terrore psikologikoa. -ni generoekin nahastu egiten naiz- jendea harrapatzen duten generoak dira eta aldi berean entretenigarriak. Nire helburuetako bat gainera horixe da: jendea ez aspertu araztea. Idazten dudanean inora eramaten ez duten trantsiziozko pasarteak ez sartzen saiatzen naiz, sekuentzia osoak ere atera izan ditut gidoi batetik, ezer asko eskaintzen ez zutelako. Suspenseak badu entretenitzeko gaitasuna eta gainera, zinea bera ere gauza guztien gainetik entretenimendua eta dibertsioa dela uste dut. Suspensea horretarako genero egokia da eta ni oso eroso sentitzen naiz zine-mota honetan. Egiazki, komedian baino gehiago, ez baitigute guztioi gauza berberek barrea eragiten. Eta barrea denei eragitea, salako ikusle guztiak bateratzea horretan zaila da. Egun Espainian egiten diren 'komedieta' horiek -ez ikusle, ez errealizadore naizen aldetik interesatzen ez zaizkidanak- idazteak ez nau batere erakartzen. Komedia inteligenteak idaztea (keinu barregarriak dituztenak) oso zaila iruditzen zait eta niri oraindik ez zait estilo horretako istoriorik atera barrutik eta ez dut nire burua gaitua ikusten horrelako lan eskerga bati heltzeko. H.- 'El angel de marmol' egin ondoren, 'Jardines deshabitados' etorri zen. Lan hau aurrera ateratzeko lan-talde bat osatu zenuen, gaur egun zurekin jarraitzen duena, gainera. P. M.- Bai. 'Jardines deshabitados' lanari serio heldu nion: 35mm-tan filmatzea, lan-talde teknikoaz baliatzea, aktore eta aktoresa ezagunek parte hartzea (Marivi Bilbao, Unax Ugalde, besteak beste). Eragile hauek guztiek beste itxura bat ematen zioten lanari. Nik, gainera, argi neukan ez nuela film luze bat egingo aurretik laburmetrai pare bat gutxienez egin arte. Filmaketaren dinamikaz jabetu behar duzu erronka handietan sartu aurretik. Aldi berean nik neure burua frogatzeko balio izateaz gain, nire lanaren nolakoaren berri emateko 'lagin' bat ere badira, batez ere produktore bati gidoi bat aurkezteko garaian. H.- 'Frío sol de invierno' filmerako produktorea aurkitzea asko kosta zitzaizun? P. M.- Madrilera joan nintzen eta han aurrez ezagutzen nituen bizpahiru ekoizpen-etxeetan nire gidoia utzi nuen. Bakarrak erantzun zidan. Gustukoa zutela gidoia baina beste egitasmo bat zutela eskuartean esan zidaten. Baina, handik gutxira, laburmetraiak arrakasta izan eta hainbeste sari jaso ondoren, hiru ekoizle irten zitzaizkidan gidoia gustukoa zutela esanez: bata Madrilen, bestea Bartzelonan eta azkena, hemen, Donostian. Ez dakit hurbiltasunagatik edo, baina Luis Goya aukeratu nuen. Niretzat egokiena zen: ekoizpen-etxe gertukoa, txikia eta Euskal Herrikoa, Donostiakoa hain zuzen. Baldintzak ezin hobeak ziren pelikula aurrera ateratzeko. H.- Aurrerantzean berarekin jarraitzeko asmoa duzu? P. M.- Bai. Berak beti esan izan dit: 'Nik markoa jarriko dizut eta bertan margotzen duzuna zure kontua da'. Nolabait esateko, alderdi sortzaile guztia nire esku egon da beti. Aktoreak neronek aukeratu ditut. Luisi ere kontsultatzen nion, noski, baina berak esaten zidan: 'zuk zuzendu behar dituzu, beraz, zuk erabaki'. Alderdi ekonomia adosten zen eta aurrera. Nik hasieratik pentsatu nuen Unaxekin lan egitea. Oso serioa, langilea eta lankide ona da. Marisa Paredes beranduago etorri zen baina beste hainbeste esango nuke. Esan bezala, Luisek erabaki guztiak nire esku utzi zituen: nik aukeratu nituen argazki zuzendaria, lokalizazioak. Oso argi neukan zer filmatu nahi nuen. Horregatik, diot ekoizle honekin hain ondo joan zaidanez, zertarako aldatu? Ez dut Madrilera serieak edo egitera joateko aspiraziorik. Nik beste erritmo bat daramat. H.- 'Frío sol de invierno'ko lokalizazioez, hain estuak izaki, eta pelikularen baitan sumatzen den urrutitasunaz eta kutsu ibiltari horretaz hitz egitea nahiko genuke. P. M.- Lokalizazioei dagokienez, nik argi neukan ez nuela pelikula lokalista izatea nahi. Donostian filmatu izanagatik, Donostiako postaletik ihes egin nahi nuen. Ez nuen lekua antzematea nahi, hartara leku guztiak errekonozitzeko. Oso atmosfera berezi eta zehatzean txertatuta, istorioa hiru pertsonai horietan eustea nahi nuen. Eta horregatik, lekuek esanahi berezia eduki zezaten saiatu nintzen, bai etxeek, bai erietxeak, bai kanposantuak. Azpimundu bat irudikatu nahi nuen, magia-kutsua hartzen zuen mundu bat. Horrela edozein lekurekin identifikatu zitekeen, Galizia, Katalunia, Irlanda edo Pirinioekin. Urrutitasun edo ibiltaritasun horrek aita idealizatuaren irudia nabarmentzen du. Nik argi neukan aita ez nuela sekula erakutsiko. Obsesionaturik aitaren bila eta bila dabilen pertsonaiak ez du inoiz aurkituko eta bilaketa horrek ere barne-bidaiak eragingo dizkio. Horregatik sartu nuen amonaren pertsonaia, oso pertsonai argigarri eta erabatekoa dena, familiaren jatorria eta nolakoa ulertzeko. Pertsonaia nagusiak era berean denboran joan-etorria egingo du istorioaren trama bideratuz. H.- Zein argibide eman zenizkion argazki zuzendariari pelikulan ageri den anbientazio hori lortzeko? P. M.- Kontraste handiko argazkia nahi nuela argi nuen. Gaua filmatuko genuela banekien, baina, aitzitik ez nuen pelikula ilun bat nahi. Argi-puntu konstanteak edukitzea nahi nuen eta gainera laino artean filmatu behar genuen. Bestalde, hezetasuna ere irudikatu nahi nuen, kaleak busti eta busti aritu ginen giro hori emate aldera. Izan ere, pertsonaien animu-egoera ere halakoa zela kontuan hartu eta transmititu behar baitzen. Kolore aldetik, berriz, nahiago nuen zuri-beltzeko itxurara hurbildu koloretako irudietara baino. Egiazki, Pablo Rosoren lanarekin oso kontentu nago eta berriki Ourensen sari bat eman diote egin duen lanarengatik. H.- Nola lortu zenuen Marisa Paredes-ek egitasmo honetan parte hartzea? P. M.- Uste baino errazagoa izan zen. Nik gidoia bere errepresentanteari bidali nion eta handik hiru egunetara erantzun zidaten asko gustatu zitzaiela eta finantziazioak aurrera jarraitzen bazuen berarekin kontatzeko esanez. Handik urte t'erdira ekoizpen-zuzendaria harremanetan jarri zen eta gero nik berarekin bilera bat izan nuen. Egun hartan bazkaltzera eta Almodovarren festa batera eraman ninduen. Oso harreman ona izan genuen denbora guztian. Gainera zuzendari berriekin arriskatzen den aktoresa bat da. Marisa Paredes-ek gidoia onartu zuenean, -eta asko eskaintzen dizkiote- bete-betean sartu zen egitasmoan. Ez zuen inoiz ezer zalantzan jarri, erabat inplikatu zen eta azkeneraino joan zen. Oso lankide ona da eta gozatu handia hartzen duzu lanean ikusita, erabateko profesionala delako. H.- Zein egitasmo duzu orain eskuartean? P. M.- Drama utzi eta istorio arinago bati heldu nahi diot. Suspenseko istorio bat dut eskuartean eta 'Algún día será hoy' du izena. Nesken barnetegi batean lekutzen da baina pertsonaiek ez dute aurrekoan bezala halako dentsitate emozionalik izango. Suspenseko pelikula bat bada ere, alferrikako sustorik gabekoa izatea nahi dut, pixka bat niri asko gustatu zaizkidan pelikulen bidetik joango dena, esaterako, 'El resplandor', 'La profecia' edo 'Al final de la escalera'. Filmaketa bera ere desberdina izango da, kanpo-irudiak espazio zabaletan egin nahi ditut eta. Baina, ez dakit nola irtengo den, pelikula hau garestia izango baita. Ea urtebete barru filmatzen ari garen! H.- Lasai, Goya irabazi eta gero aisa egingo duzu! P. M.- Ez dakit, bada, 'buru handi' horrek ezertan lagunduko digun. Agian espektatiba handiegiak sortuko ditu. Baina, hala ere, bai, gustura nago Goya irabazi izanarekin.