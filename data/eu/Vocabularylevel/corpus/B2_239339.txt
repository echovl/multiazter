Docutec Mobilizazioa Umetan, jolaserako, Etxe-txikikoak izaten genituen lagun beti edo gehienetan. Guretik hara zer izango dira bada? Laurehun bat metro? Eta kontua da, elkarrekin geratzeko, etxeko lizarrera igotzen ginela eta ujuka hasten: "Andeeer! Josuuu!", halakoren batean haiek Etxe-txikiko intxorrera igotzen ziren arte eta karraxi batean erantzuten: "Zeeer!". Bost bat buila nahikoak izaten genituen konforme jartzeko: haienera edo gurera, nora juntatuko ote ginen. Inoiz, gutxitan, pasatzen zen gure deiadarrek erantzunik ez jasotzea ere: azpiak ateratzen edo erremolatxa txikitzen, lanean ariko ziren (guk baino dexente lan gehiago  egiten zuten, dena esan beharra dago). Horrelakoetan ere, erremedioa bagenuen: tipi-tapa sagastiko langa pasatu eta bertara joan. Bilatzen genuen era elkar topatzeko. Eta hori telefonoa bazela gure etxean! Ez genuen haren premiarik! Kozkortu gara pixka bat, eta sistema hura, akaso basati samarra irudituko zaizuna, alde batera utzi dugu. Orain, lagunekin geratzeko, mobila erabiltzen dugu. Mobilaren zibilizazioan sartu gara, Mobilizazioan. Dei galdu bota, eta egon, intxorrera zein agertuko zain. Aietearrok, ordea, pijo samarrak izanda ere, badugu nonbait primitibo ukitu bat, eta nik oraindik ez dut mobilik erosi. Makina bat sesio izan dut horregatik: etxean ez omen nautela harrapatzen esaten didate batzuek. Eta erremolatxa txikitzen ari banaiz, zer egin behar diot? Besteren batek ere esaten du mobil horrek onura handiak dituela: mendira joan eta galduz gero, estualdi batetik baino gehiagotik ateratzeko balio duela. Baina ni azkeneko aldiz Hernaniko Santa Barbarara joan nintzen mendira, izango dira hiru bat hilabete. Bekatua litzateke han galtzea. Mobilak askatasuna ematen duela esaten didate beste batzuek. Horiei ez diet erantzuten. Nire artean pentsatzen dut: "Zer askatasun klase daukazu zuk egun guztian hori belarrira erantsita?". Amorrazioa ematen didatenak, ordea, beste haiek izaten dira: berriketan ari garela tutuak jo eta, bi aldiz pentsatu gabe, elkarrizketa eten eta beste auskalo zeinekin hizketan hasten direnak, eskuartean generabilen gaiak batere axola ez duela esan nahi balidate bezala. Aldrebeskeriarik handiena, hala ere, ondo pentsatzen jarrita, "mobila" ez baino "mugikorra" esan behar zaiola diotenek egiten dutelakoan nago. Lehen lizarreraino korrika txikian igotzen ginen behintzat, edo laurehun metro horiek egiten genituen  lagunekin hitz egiteko. Asko ez bazen ere, orduan mugitzen ginen zerbait. Ni ez naiz oso mendizalea. Horregatik ez daukat mobilik. Huraxe bakarrik falta zait egun guztian sofan botata egoteko. Mugitu gabe.