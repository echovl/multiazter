Docutec Tortikolisa Ohean sartu zitzaidan aurrekoan. Tortikolisa. Gauez eta alebosiaz. Masajistarengana joan nintzen azkenik. Min gutxiagorekin atera nintzen masajistaren kontsultatik. Hori egia da. ARITZ GORROTXATEGI/   Ohean sartu zitzaidan aurrekoan. Tortikolisa. Gauez eta alebosiaz. Filmetako gaizkileak bezala. Ez nintzen hurrengo goizera arte konturatu. Ohetik jaikitzean sastada moduko bat sentitu nuen; bizkarrean lehenik, lepo atzealdean hurrena. Krak. Berriro krak. Lepoa nora, mina hara. Burua jiratzen saiatu nintzen. 25 graduko angelu ziztrin bat baino ez nuen zirriborratu. «Zer duzu, maitia?», esan zidan ahots batek. Itxura guztien arabera, andrea behar zuen, baina ezinezkoa zitzaidan ahotsa zegoen lekura jiratzea. Barre egin zuen. Ziurrenik, barre egingo zenuketen zuek ere. Baina, benetan diotsuet, ez da barre egiteko modukoa. Tortikolisa gauza serioa da. Zoaz masajistarengana, aholkatu zidan. Pasako zitzaidala, nik. Hala ibili naiz azken hiru egunetan. Pa-sako zitzaidala. Nire ohean sartu zen moduan, beste batenean ere sartuko zela ditxosozko tortikolisa. Alferrik, ordea. Páginas amarillasetan begiratu nuen ea tortikolis exorzizatzailerik zekarren. Bat bera ere ez. Masajistarengana joan nintzen azkenik. Hartu ninduen irri maltzurrarengatik, berehala pentsatu nuen masajista huraxe izan zela tortikolisa nire ohean sartu zuena. «Zer, lepoko mina, e?», berak. Baietz, nik. «Beste inoiz izan al duzu?». Ezetz, nik. Lehen aldia zela. «Beti dago lehen aldi bat, je, je». Esan zuen moduagatik, garbi ikusi nuen lehen aldi bat ez ezik, bigarren bat eta enegarren bat ere izango zirela. Min gutxiagorekin atera nintzen masajistaren kontsultatik. Hori egia da. Dena den, susmo txarra hartu nion sarreran estalita zegoen kaiola itxurako objektuari. Ziurrenik, han zituen gordeak fakir madarikatu hark hiriko tortikolis guztiak.