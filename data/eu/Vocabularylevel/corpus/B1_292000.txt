Docutec "Biharko", Euskal Herria eta Sao Tome musikaren bidez loturik 2002 eta 2005 urte bitartean Iparraldeko Lagunarte konpainiako zenbait euskal musikari Ekuatore Afrikako Sao Tome eta Principeko musikari batzuekin hirutan bildu ziren, bai Sao Tomen bai Euskal Herrian. Musika-topaketa hauen emaitza duela gutxi ZTK diskoetxeak argitaratu duen Biharko izeneko lana dugu: CD batez eta DVD batez osatutako kutxak emango digu abentura musikal horren berri. Egitasmoa Alliance Française elkartea, Euskal Kultur Erakundea eta Bordeleko Musiques de Nuit elkartearen arteko partaidetzaren emaitza da. Bi hitzetan esanda, Biharko euskal kulturaren eta Ekuatore Afrikako ohiko musikaren arteko nahasketa-egitasmo bat da, jazz-doinuz aberastua. Partaideak Lagunarte konpainiako Kristof Hiriart eta Paxkal Indo Euskal Herriko musikariek hartu dute parte, euskal musika tradizionalean murgilduta bizi diren bi artista. Sébastien Boisseau eta Olivier Themines, aldiz, jazz-mundutik datoz. Sao Tome uhartean izan dira guztiak Akassio, Zé Ricardo eta Osvaldo lagunak ikusten, hauek Euskal Herrira etorri aurretik. Hemengo musikariak irlara 2003an joan ziren lehen aldiz eta 2005ean itzuli ziren bertara, diskoa grabatzera. Bitartean, 2004an, saotometarrak gurera etorri ziren, eta hiru kontzertu eman zituzten. Kutxan, CDa eta DVDa Sao Tomera egindako lehen bidaian bildutako irudiekin Sylvain de Zangronizek film bat egin du, "Que serà" izenekoa. Horretaz gain, 13 abestiz osatutako CD bat ere badakar kutxak. Sao Tome eta Principe Sao Tome portugaldar kolonia izen zen bost mendez eta gaur egun modernizatu egin da, baina bere antzinako kultura berreskuratu nahian dabil. Gineako golkoko estatu-irla txikia honetan kezka handia da, beraz, egungo globalizazioa dela-eta, bertako ahozko kultura aberatsari eustea. Hori horrela, Biharko lanaren xedea modernizazioaren eta tradizioaren artean dagoen espazio kulturala berreskuratzea izan da, besteak beste. O mamai izeneko kantan pasarte hau irakur daiteke azken paragrafoan: "Atzoko eta geroko musikariak, ez sekula motz gure arteko hariak... Kantu berriak sortuz, iduri xoriak, gorets ditzagun amaren ile xuriak..."   Daniel Landart Hitz horiek irlako gazteei bereziki egindako dei moduan har daitezke. Gazteek mendebaldeko musika entzun eta egin nahi dute, dirua ematen duena; eta ez dute beren herriko tradizioarekin jarraitzeko inongo interesik. Aldiz, antzinako musika-tresnek berebiziko garrantzia izan dute CD nahiz DVAan entzungo dugun musikan. Eredu gisa, hitzetatik aukeratu dugun pasarte bat dakarkizugu hona, tresna hauetako hainbat aipatzen baitira: TXILOLI TA KALAKA Spontanément, profondément, précisément, De l'air, du souffle, de la respiration, de l'inspiration Communiquer et ça n'est pas facile! Txiloli, txirula, klarineta, Binba, gitarra, apala, txalaparta, ta koka untzia Bozak, gogoak, bihotzak, atabalak, punpa, punpa, punpaka! Biharko, ikusteko eta entzuteko, etxetik mugitu gabe bidaiatzeko aukera paregabea. Informazio gehiago: www.eke.org