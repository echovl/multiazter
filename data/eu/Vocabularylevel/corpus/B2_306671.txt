Docutec Lantokian amiantoa zeukan 46 urteko langile bat zendu da Santurtzin, pleurako minbiziarekin Euskadiko CCOOk salatu du Gizarte Segurantzak ukatu egin duela hauts pozoitsua arnasteagatik hil dela. Tantaka-tantaka hiltzen ditu. Inoren errukirik ez du amiantoak. Herenegun 46 urteko langile bat zendu zen Santurtzin (Bizkaia), mesoteliomak jota. Hauts pozoitsua arnastuta, alegia. Pleurako minbizia atzeman zioten iaz. Wagons Lits konpainiako behargina zen, trenetako ohe-bagoiak garbitzen zituen eta, Euskadiko CCOOk salatu duenez, amiantoz inguratuta ibili zen luzaroan: 1981tik iragan urrira arte. Ezinbestean lana utzi eta gaixo agiria eman zioten arte. Mesoteliomaren ondorioz, etxean geratu behar izan zuen Marcos Albitre beharginak. Lanean gaixotu zela «ukatu» dute Gizarte Segurantzak eta Fremap mutualitateak, ordea. «Eskandalagarria da», sindikatuko Lan Osasun arduradun Jesus Uzkudunen arabera. Medikuek dakitela, amiantoak bakarrik eragin dezake mesotelioma, baina beharginak lantokian hauts hilgarri hori zeukala onartzeko uzkur dira bai Fremap bai Gizarte Segurantza. Osalanera eta Lan Ikuskaritzara jo du CCOOk, beraz. «Lau hilabete dira salaketa jarri genuenetik, eta erantzunik ez dugu jaso oraingoz». Ez diete ikerketaren berri eman. Lan Ikuskaritzak, nolanahi ere, bilerara deitu ditu enpresa eta CCOO hurrengo asterako. Inoiz amiantoa erabili duten enpresen zerrendan izena emateko eta babes neurriak hartzeko exijituko omen dio Wagons Litsi. Sindikatuak, bestalde, bilera baliatu gura du Administrazioaren ikerketaren berri jasotzeko. CCOO seguru dago amiantoaren ondorioz hil dela langilea. Ez bakarrik mesiotelioma zeukalako, baizik eta trenetan maiz erabiltzen zelako material hori. Nahiko merkea da, eta hozberoari ondo eusten dio. Tutuetan, balaztetan eta bestelakoetan amiantoa zegoela kontatu zion langileak Uzkuduni. «Ukaezina da ohe-bagoietan amiantoa erabili zela». Trenetatik amiantoa kentzeko lanei buruzko dokumentazio ugari dagoela eta Wagons Litsek bere ardurei «ez ikusiarena» egin diela azaldu du. «Ez zuen izena eman zerrendan». HERIOTZAK «EZKUTATU» GURAN Administrazioarekin ere haserre dago CCOOko Lan Osasun arduraduna. Gaixoei «inolako babesik» ez ematea eta «arazoa ezkutatzen» saiatzea leporatu dio. Osalanen estatistiken arabera, langile bat bakarrik hil da Araba, Gipuzkoa eta Bizkaian amiantoaren ondorioz. Ez aurten, baizik eta datuak biltzen dituenetik hona. Uzkudunek dio hainbat langile hil dituela amiantoak jada, eta askoz gehiago hilko dituela: hamar bat mila Hego Euskal Herrian, hurrengo 20 urteetan. Biriketako eta pleurako minbizi sendagaitzak eragiten ditu. Hauts pozoitsua arnasten ibili eta 20-30 urtera pizten da gaitza, dena den. Amiantoa batez ere 70eko hamarkadan erabili zen. Eraikuntzan eta industrian batez ere. Urteak dira debekatuta dagoela, baina sasoi batean milaka langilek izan zuten amiantoa lantokian eta litekeena da gaixoak ugaritzen hastea, Uzkudunek zehaztu duenez