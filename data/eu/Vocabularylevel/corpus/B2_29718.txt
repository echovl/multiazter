Docutec Sendagileak ere aurka Gipuzkoako osasungintzako 500 langile Txingudin errauste-planta egitearen aurka azaldu dira. Errauste plantak osasunarentzat kaltegarriak direla frogatzen duen azterketa ari dira lantzen Gipuzkoako 500 sendagile eta erizain inguruk Jaizubiako lurretan Txingudiko bailararako eraiki nahi duten errauste plantaren aurkako manifestua sinatu dute, «osasunarentzat kaltegarriak direlako». Txingudi inguruko sendagileek aurkeztu zuten atzo manifestua hori Irungo Alcazar hotelean. «Gure senideei eta pazienteei izadian berez ez dauden eta errauste planta batean zaborra erretzearen ondorioz sortzen diren gaiek eragin ditzaketen arrisku larriez ohartarazteko ardura dugula uste dugu», azpimarratu zuten osasungintzako langileek. Manifestua kaleratzeaz gain, errauste plantek eragin ditzaketen arriskuak azaltzen dituen txostena ere kaleratuko dute laster. «Gai horri buruz idatzi diren artikuluak eta azterketak irakurtzen eta aztertzen aritu gara. Ondorio nagusienak txosten batean bilduko ditugu», adierazi zuen Bidasoako Ospitaleko mediku Julia San Josek. Beraungo Osasun Zentroko mediku Jose Maria Tallonek idatzi duten manifestua irakurri zuen. Bere esanetan, «errauste plantek arrisku egiaztatu eta agerikoa dakarkiote inguruan bizi direnen osasunari». Medikuntza arloko ikerketa zientifiko zorrotzonek ondorioztatutakoa ere plazaratu zuen: «Zaborren errausketarekin zerikusia duten gaixotasunen kopurua, 10 kilometrorainoko tartean, nabarmen handitzen da». Zaborrak erraustean, dioxinaz, furanoz eta metal astunez osatutako gasak sortzen direla azaldu zuen, baita hondakin solido oso toxikoak eta ezagutzen ez diren beste batzuk ere. Dioxina eta furanoak minbizi sortzaile direla gaineratu zuen: «Oso gai egonkorrak eta suntsitzen zailak dira, eta biometaketaren bidez gizakiaren gorputzean pilatzeko joera dute». Gaixotasunak Jose Maria Tallonek errauste plantek inguruko biztanleengan eragin ditzaketen patologien berri eman zuen. Bere esanetan, «planta horiek sortzen dituzten gasek asma eta biriketako eritasunak areagotzea ekarriko dute». Errausketatik sortutako metal astunek (merkurioak, kadmioak...) nerbio sistema zentralean kalte konponezinak ere eragiten dituztela gaineratu zuen. Arrisku handiena dutenak haurrak direla nabarmendu zuen, «horiek igaroko baitute denbora gehien gai kaltegarrien eragingunean». Zentzu horretan, Bidasoako Ospitaleko neumologo Juan Antonio Miguelek gogorarazi zuen Jaizubiako lurretan eraiki nahi duten errauste plantaren inguruan ikastola eta ikastetxe ugari dagoela: «1.200 ikasle dago egun inguru horretan». Sendagile eta erizainek sinatu duten manifestuak dio, haurrak urteetara hasiko direla ondorioak sumatzen eta ordurako berandu izango dela. Errauste planta horien sisteman akatsen bat gertatuz gero, hurbileko herritarrak substantzia oso toxikoak barneratzeko arriskuan egongo direla ere nabarmendu zuen medikuak, aurretik aurreikusi ezin den neurrian, gainera. «Bidasoa-Oarsoaldeako herritarrak, eta bereziki gure seme-alabak minbiziaren eta beste patologia batzuen ikerketetan erreferentzia izaterik ez dugu nahi. Munduko beste toki batzuetako medikuntza arloko biltzarretan halako eritasunen adibide gisa jartzerik ez dugu nahi». Hori esanez amaitu zuen.Julia San Josek, bestalde, agintari politikoak eta instituzioak kritikatu zituen: «Errauste plantaren aurkako iritziak ez dituzte entzun nahi. Gainera, osasungintzako langileok gure iritzia plazaratzeko gunerik ez dugu topatzen».