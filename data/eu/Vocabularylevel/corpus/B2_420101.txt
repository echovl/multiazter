Docutec Josefina Arregi psikogeriatriako zentroa ARFE-Felipe Lecea fundazioak kudeatzen du Josefina Arregi klinika 1994ko azaroan sortu zenetik. Fundazioa 1992an eratu zen Altsasun, Felipe Lecea herritarrak bultzatuta. "Feliperen emazte Josefina Arregik Alzheimerren gaixotasuna zuen eta Felipek Iruñera egunero lau bidaia egiten zituen emaztearen gaixotasuna tratatzeko. Gizon ekintzailea zen, enpresa-arloan aritzen zena, eta emaztea hil zitzaionean erabaki zuen Altsasun klinika eratzea. Giro hotz baina bikainarekin gerturatu gara Sakana aldera. Altsasuko Josefina Arregi psikogeriatria zentrora hurbildu gara, bertako zuzendaritzako kideekin solasaldia egiteko asmoz eta zentroaren ezaugarriak ezagutzeko gogoz. Herriaren erdialdetik oso gertu dago klinika, Zelaia kalean, ingurune lasai eta txukunean. Harrerako gunean mugimendu dezente dago. Anbulantzia, paziente eta bisitarien joan-etorria etengabea da. Izan ere, Sakanako herrietako gaixoez gainera, Nafarroa osoko pazienteak ere jasotzen dituzte. Klinika pribatua bada ere, Osasunbidearekin, Nafarroako osasun-zerbitzuarekin elkarlanean, zenbait zerbitzu eskaintzen ditu. Jesus Torralba gerentearekin, Ines Frances zuzendari mediko eta geriatrarekin, eta Pancho Roldan psikiatrarekin berbaldia egin dugu. ARFE-Felipe Lecea fundazioak kudeatzen du Josefina Arregi klinika 1994ko azaroan sortu zenetik. Fundazioa 1992an eratu zen Altsasun, Felipe Lecea herritarrak bultzatuta. "Feliperen emazte Josefina Arregik Alzheimerren gaixotasuna zuen eta Felipek Iruñera egunero lau bidaia egiten zituen emaztearen gaixotasuna tratatzeko. Gizon ekintzailea zen, enpresa-arloan aritzen zena, eta emaztea hil zitzaionean erabaki zuen Altsasun klinika eratzea. Filosofia hasieratik ondo finkatu zuen Felipek. Sakanako bizilagunei zerbitzua eskaini", eta helburu horrekin abiatu zen zentroa orain 17 urte, Jesus Torralba gerenteak gogora ekarri duen bezala. Egonaldi laburreko medikuntza-zentroa Gaur egun, Josefina Arregi psikogeriatria zentroak bost aktibitate garatzen ditu. Jesus Torralba kudeatzaileak hiru nagusienen berri eman digu: "Ospitalizazio-gunea dugu, eta bertan patologia akutuak dituzten pazienteak hartzen ditugu. Egonaldien batez bestekoa 30 egunekoa izaten da, hau da, egonaldi laburrak izaten dira. Gune horretan osasun-zerbitzua eskaintzen diegu Nafarroa osotik etortzen diren pertsonei. Esan dezakegu zerbitzu hori dela gure klinikak eskaintzen duen bereziena. Era berean, eguneko zentroa ere badugu, bailarari zerbitzua eskaintzen diona, eta kanpo-kontsulta zerbitzua ere badugu, doako zerbitzua eskaintzen diena bailarako bizilagunei". Gainera, Josefina Arregi klinikak medikuen hezkuntzan eta formazioan egiten du lan. Horretarako hitzarmenak dituzte Nafarroako Unibertsitatearekin, Euskal Herriko Unibertsitatearekin eta Osasun Ikasketen Institutuarekin. "Behar bezala onetsitako zerbitzua eskaintzen du Altsasuko klinikak hezkuntza-arloan. Besteak beste, barruko mediku egoiliarren eta erizainen heziketaz arduratzen gara", gaineratu digu Ines Frances zuzendari medikoak. Azken aktibitatea ikerketa da eta arlo horretan ere zenbait proiektutan dihardute lanean uneotan. Josefina Arregi klinikaren filosofia Gaur egun, Sakanako Mankomunitatea honako herri hauek osatzen dute: Ziordia, Olazti, Altsasu, Urdiain, Iturmendi, Bakaiku, Etxarri Aranatz, Arbizu, Lakuntza, Ergoiena, Arruazu, Uharte Arakil, Irañeta, Arakil eta Irurtzun. Bailaran 20 mila biztanle inguru bizi dira eta bizilagun horiei zerbitzua eskaintzea da Josefina Arregi zentroaren sorrerako helburu nagusia. Baina, gainera, beste zenbait ezaugarri ere baditu klinikak. Pancho Roldan psikiatraren esanetan, "gure pazienteei gertuko zainketa eskaintzen diegu, familia girokoa. Segimendu kliniko osoa egiten diegu, senideekin harreman estua mantenduz". Hain justu ere, astean birritan, klinikako lantaldeak bilerak egiten ditu. Batzar horietan elkartzen dira mediku, erizain eta pazientearen segimendu klinikoan esku hartzen duten pertsona guztiak. Gainera, astero jasotzen dituzte hezkuntza-saioak eta hilero egiten dituzte lehen mailako arretako koordinatzailearekin bilerak. Guztira 55 langile ditu Altsasuko klinikak, horien artean dira bi mediku geriatra, psikiatra bat, sei erizain eta geriatriako erizaintzako 18 laguntzaile. Diziplina anitzeko lantaldea Josefina Arregi klinikak diziplina anitzeko zerbitzua eskaintzen die gaixoei. Hain zuzen ere, geriatria eta psikiatriako espezialistekin batera, beste zerbitzu batzuk ere eskaintzen dituzte. Neuropsikologo batekin, fisioterapeutarekin, zenbait erizainekin eta baita gizarte-laguntzailearekin ere. "Gaixoak ospitaletik alde egiten duenean, ahalegintzen gara gizarte-laguntzailearekin batera kokapen egoki bat aurkitzen, familiei laguntzak jasotzeko bideak erakusten eta beste zenbait lan egiten ditugu". Pancho Roldan eta Ines Frances medikuek gaineratu digutenez, "ezinbestekoa da diziplina anitzeko zerbitzua eskaintzea, izan ere, gaixoaren profilak horrelako zerbitzu bat eskatzen du". Patologia psikiatrikoak dituzten adineko pertsonak jasotzen dituzte, batez ere, Josefina Arregi klinikan. Gorka Etxabe (Arteman Komunikazioa)