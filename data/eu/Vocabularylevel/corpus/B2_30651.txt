Docutec Euskaldun eskuzabalaren bila Mintzakide egitasmoa gauzatzeko euskaldunen bila dabiltza Iruñerrian. Helburua da euskaltegian ikasitakoa kalean erabili ahal izatea. Horretarako, astean behin goi-mailako ikasleak eta euskaldunak proposaturiko jardunean euskaraz aritzea dute helburu. Euskara txikitan ikasteko zortea izan ez bazenuen, ongi ezagutzen duzu euskaltegian ikasitakoa kalean erabiltzeko egin behar den esfortzua. Baina, haurtzaroan etxean edo eskolan ikasi bazenuen ere, ziur gaude baduzula aipatzen dugun esfortzuaren berri, zure inguruko euskara ikasle saiatuek (eta askotan etsiak) zurekin komunikatzeko dituzten zailtasunak ikusi dituzulako, edo, agian, zu zeu beste hizkuntza bat ikasten eta erabiltzen saiatu zarelako. Nafarroako Euskara Elkarteen Topaguneak esfortzu hori arintzeko bidea aurkitu du: Mintzakide egitasmoa. Baldintza bakarra dago martxan jartzeko: Iruñerrian dauden euskaldun eskuzabalak aurkitzea. Izan ere, Mintzakide egitasmoak goi mailako urratsetan dauden ikasleei euskaldunekin mintzatzeko aukera eskaini nahi die. Horretarako, ikasleen eta euskaldunen zaletasunak, ordutegiak eta bestelakoak kontuan hartuta, astean behingo jarduera proposatuko die elkarrekin egiteko, elkarrekin euskaraz aritzeko. Bilatzen ari garen euskaldun eskuzabala bazara, jakin ezazu ez duzula euskararen gramatika edo Euskaltzaindiaren arauak jakin behar parte hartzeko. Euskaraz komunikatzeko daukazun erraztasuna da ikasleak behar duena; gainerakoa euskaltegian emanen diote. Bestalde, sinesten dugu denok daukagula zer irakatsi eta zer ikasi. Mintzakide egitasmoan euskaldunek, euskararen berreskuratzea modu erraz eta praktiko batez bultzatzeaz gain, aisialdia aberasteko aukerak aurkituko dituzte, eta baita gure kulturaz gozatzeko hainbat abantaila ere (sarrerak, deskontuak...). Zure eskuzabaltasunak saria izanen du. Iruñerriko euskara elkarte eta euskaltegi guztiek bultzatutako ekimen hau laguntzeko gogoa besterik ez dizugu eskatzen gutun honen bidez. Bilatzen ari garen euskaldun eskuzabala aurkitu badugu, deitu 948 073 206 telefonora edo etorri behean aipatzen diren informazio guneetara, eta Mintzakide egitasmoko koordinatzailearekin harremanetan jarriko zaitugu. Berak informazio gehiago emanen dizu eta, horren arabera, zehaztu ahalko duzu zure parte-hartzea, zure egoerara egokitua. Laster arte. Informazio guneak: ¿ Iruñeko Karrikiri elkartea (Xabier k. 2 bis, behea). ¿ Atarrabiako Karrikaluze elkartea (Ribed parkea 1). ¿ AEK-ko Iruñezar eta Irrintzi euskaltegiak. ¿ IKAko Arturo Campion eta Sahats euskaltegiak. Hauek dira Mintzakide egitasmoaren sustatzaileak: Karrikiri, Karrikaluze, Euskaldunon Biltoki eta Zaldiko Maldiko euskara elkarteak, Euskalerria irratia, AEK, IKA, Zubiarte euskaltegia, NAPIko Euskarazko Prestakuntza Bulegoa (Euskaltegia), Nafarroako Hizkuntza Eskola, Bai and By akademia eta Nafarroako Topagunea Euskara elkarteen Federazioa.