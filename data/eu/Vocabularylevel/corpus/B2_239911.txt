Docutec Itsuen eskubideak Hegazkinean sarri ibiltzen den itsu bati komandante batek ez zion Sevilla-Bilbo hegaldira igotzen utzi. Arrebak gertaera hori salatzen du. MAITE ASENSIO /   Duela 14 urte geratu zen itsu Fidel Asensio, eta ordutik bizitza normala egiteko borrokan dirau. Hilabeteak pasatu zituen nola bizi behar zuen barneratzen. Itsu askok bezala, makilarekin moldatzen ikasi zuen, eta hasieratik kaletik bakarrik ibiltzeko gai da. Lanera itzuli zen eta, pixkanaka, eguneroko merituen ondorioz, mailaz igotzen joan zen. Egun Madrilen egiten du lan. Astero hara joaten da hegazkinez, eta ez du garraiatzeko inolako arazorik; eserlekura eraman eta irteten laguntzen dion azafata bat baino ez du behar. Joan den astelehenean, ordea, Air Nostrum-eko Mendez komandanteak ez zion Sevilla-Bilbo hegaldira igotzen utzi. Itsua delako eta bakarrik zihoalako. Gezurra badirudi ere, komandanteak ez du jarrera hori itsuaren mesederako hartu. Ez, emandako arrazoi bakarra zera izan da: itsu batek ezin du bakarrik hegazkinera igo. Orokorrean, hegazkin konpainiek arreta berezia eskaintzen diete minusbaliatu eta adin txikikoei, euren kabuz egin ez dezaketen gauzetan laguntzeko. Hala ere, ez dago itsuek bakarrik bidaia ezin dezaketela dioen araurik, ezta Air Nostrum-en ere. Minusbaliatuak ezinduak dira guk ezindutzat hartzen ditugun bitartean. Itsuak, elbarriak... gauza asko egiteko gai dira, uste ditugunak baino gehiago. Ez badiegu uzten, ordea, euren eskubideak urratu, duintasuna mindu eta baztertu egingo ditugu. Elbarri bat ez da oztopo, ezintasunik ez dugunok oztopo bihurtzen ez badugu. Baina, Mendez komandanteak Fidel Asensiok urteetan zehar egindako ahalegin guztiak zapuztu ditu, huts bihurtu ditu, eta ezer egiteko gai ez balitz bezala tratatu du. Asensio bidean jartzen zaizkion trabak deusezteko gai izan bada, zein da Mendez jauna haren bidaiatzeko eskubidea bertan behera uzteko?  