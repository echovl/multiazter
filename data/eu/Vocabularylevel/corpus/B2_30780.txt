Docutec Biharamunean, ajeari jai Mozkorraldiaren ondoren, biharamuna. Hutsik gabeko legea da. Baina arauak hausteko daude, eta Badator AJEaren aurkako pilula. Iritsi arte, bestelako erremedioekin konformatu behar. Ajea. Bestondoa. Biharamuna. Izen bat edo bestea erabili, sintomak berberak dira: buruko mina, gorputzaldi txarra, nekea eta ahuldadea. Ez da batere samurra izaten. Bezperan edandako trago bakoitza madarikatzeko adinako ondoeza eragiten du. Gehiago edango ez duela zin egiten duenik ere bada. Bada, egon lasai, oso laster iritsiko omen da-eta pilula miragarria. Diotenez, bai ajeari, bai bestondoari eta bai biharamunari aurre egiteko gaitasuna du pilula horrek; bat hartu, eta berehala deuseztatzen ei ditu alkoholaren arrastoak. AEBetatik iritsiko da pilula berria Euskal Herrira, urte berria baino lehen. RU-21 izena jarri diote han, eta izen horrekin iritsiko da gurera ere. Baina berez ez da hangoa. Ajearen kontrako pilula errusiarra da. Duela 30 urte asmatu zuten Mosku hegoaldean, Yevgeny Mayevski izeneko zientzialariaren laborategian. C bitamina, karbohidratoak eta aminoazidoa modu berezian nahasi zituen Mayevskik, eta alkoholaren kontrako botika eraginkorrena sortu. Kondairak dioenez, Maievskiren pilula eskuratzen aurrenak KGBko espioiak izan ziren. Espioi horiek informazioa lortzeko aparteko mozkorraldiak antolatzen omen zituzten, baina mozkorraldi horietan Mayevskiren pilula hartzen ei zuten. Hala, besteak mozkortu eta zuten informazioa kontatzen zuten bitartean, beraiek fresko-fresko egoten omen ziren. Kondairak kondaira, 2000. urtera arte ez zen bestondoaren aurkako pilula miragarriaren berririk izan. Urte horretan, beste errusiar batek formula berreskuratu zuen, eta bere lurraldean masiboki saltzen hasi zen. Berehala egin zuen salto handik AEBetara, eta handik mundu osora. Esan bezala, gurera ere iristear da. Aste gutxi falta dira RU-21 delakoa gurera heltzeko. Bere sortzaileek diotenez, pilula horrek azetaldeido delako substantzia sortzea murrizten du. Substantzia hori oso kaltegarria da gibelarentzat, eta bide batez, ajearen eragilea ere bada. Horregatik, pilula hori hartuta, buruko minak uxatzeaz gain, alkoholak osasunean egiten dituen kalteak ere murrizten omen ditu. Baina, beno, hori gehiago saltzeko erabiltzen duten argudioa dela diote beste askok. Auskalo. Nahiko seguru dakiguna zera da: pilula iristeko oraindik aste batzuk falta direla, eta epe horretan makina bat aje, bestondo eta biharamuni aurre egin beharra izango dela Euskal Herrian. Miraririk ez, baina erdibideko soluzioak eskainiko dizkizuegu bitartean. Hemen aipatzen diren gomendioei jarraituz gero, parranda ondorengo egunak samurragoak izan daitezkeela ziurtatzen dizuegu. Etxean egitekoak - Mozkortu zaren gauean bertan, gogorik izan gabe ere, ohera sartu aurretik oparo jan, eta hurrengo egunean ur ugari edan. - Tomate zukua hartu jaiki bezain pronto. - Ajea sentitzearekin bat, ahuakatea eta baratxuria txiki-txiki egin, nahasi eta jan (Juan Carlos Borboikoak hori hartzen omen du mozkorraldien ostean). - Kafe ale batzuk mastekatu eta tragatuz gero, biharamunaren arrastoak nabarmen gutxitzen dira, kafeinaren eraginagatik. - Osin infusioa edan jaikitakoan. Osin eskukada bat bota litro laurden uretara, eta irakiten eduki, bost minutuz. Ondoren, limoi batekin zukua egin, eta horri nahasi. Ajea berehala uxatuko da. Botikan erosteko - Resalin delako pilula. Edan aurretik hartu behar da; beraz, pentsatuak dituzun parrandetarako soilik balio du. - Alkaseltzer: urdailaren garraztasunaren aurkakoa da. Oheratu aurretik hartuz gero, goizean askoz hobeto esnatuko zara. - Espidifen delako pilula, ibupofrenoa. Buruko mina arintzeko primerakoa da. - Aspirina: betikoa da, baina eraginkorra. Halere, urdailari erasan dezentea egiten dio, eta askotan ajearekin barruak ere oso nahasita izaten direnez, dosiarekin kontuz ibiltzea komeni da. - Termalgin: Aspirinaren antzekoa da pilula hau, baina leunagoa, eta, ondorioz, kalte txikiagoa egiten dio urdailari