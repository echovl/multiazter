Docutec Luis Camino: "Nire azken lana goitik behera neure kabuz egin dut" 1999. urtean hasi zen Luis Camino musikari donostiarra Indiarako bidaiak egiten, musika berriekin harremanetan jartzeko zuen gogoak bultzatuta. Hain esperientzia atsegina izan zen, gaur egun Indian bertan bizi dela, bere hitzetan, lur planetako tokirik erakargarrienetako batean, Jaisalmerren, hain zuzen ere. Eta han, Indian, eman du argitara bere azken musika-lana, Dancing Mantras izeneko CDa. Lehenengo eta behin, koka dezagun Jaisalmer, Caminoren bizileku berria. Rajasthaneko estatuan dago eta munduko hiririk aberatsenetako bat da kultur aniztasunari dagokionez. Izan ere, garai batean Thar basamortua zeharkatzen zuten karabana komertzialen horniketa eta harremanetarako azken puntua izan zen, zetaren ibilbidean. Kontu jakina da handik atera zirela bere garaian Rajasthandar ijitoen karabanak, ibilbideko herrialdeetan finkatu zirenak, Espainiaren hegoaldera bitarte. Ibilbide luze horretan zehar, beren arrasto kulturala uzteaz gain, gaur egun ezagutzen dugun ijito edo flamenko kultura sortu zuten, finkatu ziren herrialde bakoitzaren ezaugarri kulturalekin nahastuz. Nola sortu zen Dancing Mantras CDa Luis Caminoren ustez: "Indian egon eta hain aberatsa eta ezberdina den kultura baten alderdiak dastatzeko aukera daukazunean, ezinbestekoa da ahoa ireki eta belarriak erne edukitzea, zure aurretik igarotzen den guztia ahalik eta gehien xurgatu ahal izateko". Hori horrela, Indian deigarriena gertatu zitzaion gauzetako bat zera izan omen zen: "Hinduen alderdi erlijiosoaren eta norbanakoaren eguneroko bizimoduaren arteko uztarketa". Indiar bizitzaren alderdi edo ekintza bakoitzeko mantra (otoitz) bat dago, behin eta berriz kantatuz, dagokion jainkoari laguntza eskatzen diona, bere esku utzitako lanean laguntzeko. Era honetan eta Jaisalmereko hinduen musika klasikoko musika-eskolarekin harremanetan jarri eta gero, Shobha Harsh, Arty Vyas eta Rupendra ¿Lala¿ Gopa Ji aukeratu zituen Caminok mantra-sorta bat grabatzeko. Caminok azpimarratu digu: "Abeslari hauek ez dira inondik inora profesionalak eta beren aisialdian aritzen dira kantatzen, etorkizunari begira indiar kultur ondareari eutsi nahian". Grabazio hauetatik abiatuta, Dancing Mantras lana osatzen joan zen, Indian argitara eman duen bere lehen CDa. Esan beharra dago STAR MUSIC zigilu independentearen eskutik atera dela, Luis Caminoren lagun handia den Pradeep Sharmaren laguntzari esker.Begirunea eta koexistentziarako musika Bi hitz nagusitan oinarritu daitezke lan honen grabazio eta programazio-lanen helburuak: begirunea eta koexistentzia. Caminok zera azpimarratu nahi izan du: "Goitik behera neure kabuz egindako lana da, lehen musika-notatik hasi eta Delhin CDa egiteraino, hainbat salbuespen izan ezik: hala nola, Mikel Fernández Krutzaga soinu-teknikariaren lana (Grammy saria jaso zuen Kepa Junkerarekin egindako lanarengatik) azken nahasketaren master-lanean, Karlos Gimenezen harmoniuma Ganesh Mantra izeneko abestian eta Nepaleko musikari den Shyam Nepali-ren sarangia Guru Mantra izeneko abestian. Horretaz gain, diskoaren azalean ageri den margo indiar klasikorako (Saraswati, arteen jainkosa hindua) Pushkar-eko Narsing Vaishnav margolari ezagunaren laguntza ordainezina izan dut". Aurreko diskoekiko aldaketa handia Planteamendu musikalaren ikuspegitik, aldaketa handia sumatzen da azken lan honetan. Dantzagarria, "komertzialagoa", agian, baita. Izenburuan bertan diskoaren zergatia ikus zedin nahi zuen Caminok, hau da, aukeratu zituen abeslariek egunero kantatzen dituzten mantrak (abesten diren otoitzak) grabatu eta buruan duen guztia, hau da, bere musika- ibilbidean jasotako guztia hartuta, bien arteko nahasketa egin nahi izan zuen. Ondorioz, diskoak ez du estilo jakin bat, zenbait pasartetan reggaea, popa, rocka edota oinarri elektronikoa duen musika entzun daiteke eta. "Niretzat ez da batere erraza nire diskoa definitzea, buruan daukadanaren emaitza baita eta hori asko da. Oso musika-estilo ezberdinak landu ditut eta artista askorekin lan egin dut nire ibilbide profesionalean, beraz... Nire musika ez da lehenengo entzunaldian sartzen den horietakoa eta pozik egoteko dudan arrazoia ere bada. Izan ere, musika erraza, oro har, erabili eta botatzeko da eta niri ez zait gustatzen. Disko bat erosi eta entzunaldi bakoitzean gauza berriak aurkitzen baditut, niretzat, lan horri etekina ateratzen diot, aldiko zerbait ematen baitit. Nire lanari buruzko iritzia ematen ausartu direnek esan didate pixkanaka erakartzen zaituen musika dela nirea, gero eta gehiago harrapatzen zaituena" dio Caminok.Pushkarreko neskei laguntza: www.pushkargirls.org Bere musika eta lanaren bidez, Indiako elkarte bati laguntzen dio Luis Caminok. Martxan dagoen Pushkar Girls Encourage egitasmoaren baitan, 100 neska, alargunen alabak eta umezurtzak, eskolara eramatea lortu da, laguntzarik izan ezean, eskolaratu gabe egongo liratekeenak. Pushkar herriko jendeak jarri zuen abian, herriko bost dendari laguntzen hasteko elkartu zirenean. Helburua ez zen eta ez da eskola berezi bat egitea neska hauentzat, baztertuta egon ez daitezen, baizik eta beste neskekin batera gobernuko eskolara joan daitezela. Lau puntu nagusi ditu egitasmoak: 1.- Neskak eskolara eramatea 2.- Eskola eta janaria 3.- Eskola, janaria eta uniformea 4.- Eskola, janaria, uniformea eta botikak Antolaketa honi esker, neska bakoitzak bere neurriko laguntza jasotzen du eta euro bat bera ere ez da galtzen bidean. Caminok dioenez, "Aspertuta gaude ikusten hainbat gobernuz kanpoko erakunderekin sortzen diren arazoak. Gu jende arrunta gara, bulegorik ere ez duena. Dancing Mantras diskoaren irabazien %10 egitasmo honi laguntzeko da". Diskoa eskuratzeko bideak: Donostian, Garazi liburu-dendan Ordizian, Sugaar tabernan eta kale nagusiko dendan Azkenik, www.myspace.com/luiscaminoabyayala helbidera eskatuta Salneurria: 10€