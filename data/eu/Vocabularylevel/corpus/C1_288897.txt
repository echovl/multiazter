Docutec Hidrogenoa da etorkizuna? Hidrogenoaren erabilera energia iturri moduan gero eta garrantzi handiagoa hartzen ari da mundu osoan. Erregai horren erabilera bai garraioetan, bai elektrizitatea eta beroa sortzeko sorgailuetan, aukera garbia eta eraginkorra da, batetik eguratsera gas kutsagarririk igortzen ez delako, eta bestetik modu errazean lor daitekeelako hondakinetatik, uraren elektrolisia erabiliz, ....   Gainera hidrogenoaren ekoizpena iturri berriztagarriei lotuta joateak berebiziko garrantzia dauka, bai hidrogenoa bera erregai garbi gisa erabili ahal izateko, bai energia biltzeko modu eraginkorra izan daitekeelako; horrek asko lagunduko lioke iturri ez-jarraituen erabilera (adibidez, energia eoliko edo hidraulikoa) sistema elektrikoan ugaltzeari. Hidrogenoaren inguruko gaur egungo ikerkuntza nagusiki garraioan erabilia izatera bideratuta dago, baina, hala ere, proiektu estazionarioetan aurrerakada handia egin du azken urteotan. Erregai-pilak elektrizitatea eta beroa sortzeko erabilitakoan, CO2ren emisioak %30 jaits daitezke, eta nitrogeno eta sufre oxidoak mila aldiz gutxiago emitituko dira. Bestalde, etekin elektrikoa handia izatea (%50era irits daiteke) eta hondar-beroa behar bezala aprobetxatu ahal izateak erregai-kontsumoa asko gutxitzen du. Espainiako estatuan garraioak energi kontsumoaren %40 inguru osatzen du, eta honen barruan hiri barneko garraioak zati handiena betetzen du. Erregai fosilen erabilerak kutsadura handia dakar, eta hori gutxiotzeko modu bakarra gero eta garraio pribatu gutxiago egotea eta beste erregai batzuk erabiltzea da. Zenbait proiektu garatu dira alor honetan, eta bi aipatzekotan Cute eta Citycell izenekoak aipatuko genituzke. Lehenengoan (Clean Urban Transport for Europe), hidrogenoaren ekoizpenaren ikerkuntzarekin batera, hirietan hidrogenoa nola kargatu eta garraio publikoan hidrogenozko zelulak dituzten autoen erabilera aztertu da. Adibide moduan zera esango genuke: Europako bederatzi hiritan hidrogenozko zelulak darabiltzaten 27 autobus ibiliko dira kalean zehar bi urtez. Autobus horiek daramaten hidrogenozko pilak 205 kilowatteko potentzia ematen die, eta betiko autobusak ibiltzen diren antzera ibil daitezke. Hidrogeno gasa 350 bar-eko presiopean gordetzen da autobusaren gainean doazen 205 litroko 9 zilindrotan. Autobuseko aire girotua edo direkzio lagundua ere motor elektriko berberak elikatzen ditu. Beste proiektuan (Fuel Cell Energy in Cities), hidrogenozko pilekin batera bateria elektrikoak darabiltzaten autobusen funtzionamendua aztertu dute. Helburua erregai-pila txikiagoak erabili ahal izatea da. Autobusa hidrogenoz behar bezala hornitzeko azpiegitura berriak antolatu behar dira. Batzuetan hidrogenoa uraren elektrolisiaren bidez lortzen da (Bartzelonako Zona Frankoan, adibidez), beste batzuetan, berriz, hidrogenoa gas naturaletik lortzen da, eta hidrogenoa ekoizteko eraikinarekin batera, gorde eta biltzeko lekua prestatzen da eta autobusak 15 minutuan bete daitezke hidrogenoz. Proiektu horiek amaitutakoan, teknologia berri hau garraio-sektorean sartzeko ahaleginak egin beharko dira. Oraindik ere, hidrogenoaren inguruko teknologia garestia da, baina aurrerantzean ekimenek hortik jo beharko dute, teknologiak merkatze aldera.