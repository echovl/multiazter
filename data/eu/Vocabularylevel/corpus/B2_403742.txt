Docutec 'Rouge' Krisi garaian zer oparitu? Ezpainetako kolorea merkea da eta beharrezkoa garai txarretan, baita liburuak ere. Leornard Lauder Estée Lauderreko lehendakariak agertu zuen lipstick effect teoria lehendabiziko aldiz. Teoria horren arabera, lotura zuzena dago krisiaren eta ezpainetako barraren artean. Izan ere, krisi garaian ezpain-barren salmenta ikaragarri handitzen da, batik bat kolore gorrikoak. Eguraldi txarrari edo bolada txarrei aurre egiteko emakumeok erabiltzen dugun estrategia bide da kosmetikoak erostea, batez ere ezpainetako barrak: ez dira garestiak eta autoestimu maila igotzen dute. Diamonds for breakfast-eko protagonistak esaten zuen bezala, «Emakume batek ezin du berri txarrik jaso ezpainak margotuak ez baditu». Arropa garestia ez erostea edo arropa gutxiago erostea ohiko erabakia da diru gutxiago dugunean, baina rouge-a eskuragarria da edonorentzat. Liburugintzan, bestalde, krisiak ez omen du aparteko eraginik. Badirudi irakurleak fidelak garela eta lehen bezala jarraitzen dugula liburuak erosten. Poltsiko tamainako liburu gehiago saltzen dira merkeagoak direlako, baina oro har badirudi ez direla salmentak jaisten ari. Irakurtzea merkea da; ordu luzetan egon gaitezke entretenituta diru gehiegi gastatu gabe. Gainera, liburu gehiago oparitzen dira krisialdietan, liburuak, esaten denaren kontra, ez baitira garestiak beste gauza batzuekin alderatuta (kontzertu baterako sarrera, kubata pare bat, T-shirt bat...); eta badirudi gehiago begiratzen dugula zer oparitu. Liburu on bat oparituta, beti geratuko gara ongi.