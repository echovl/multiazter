Aldizkari Digitala Koloretako zintak lesioak sendatzeko Orain dela gutxi hasi gara koloretako zinta hauek ikusten, nahiz eta ekialdian dezentez lehenago hasi ziren erabiltzen. Kirolari ospetsuek jarri dituzte modan gure artean. Koloretako zinta horiek bendak dira, benda neuromuskularrak. Lesioak eta giharretako minak osatzeko erabiltzen dituzte fisioterapeutek. Koloretako bendak lesioak sendatzeko Kirolari famatuek modan jarri dituzte koloretako zintak. Koloretako zinta horiek bendak dira, benda neuromuskularrak edo, bestela esanda, Kinesiotape teknika. Lesioak eta giharretako minak osatzeko erabiltzen dira koloretako benda horiek fisioterapian. Mendebaldean azkeneko urteetan ezagutu dugun teknika da, baina esan behar da ekialdean aspalditik erabiltzen dutela. Kenzo Kase kiropraktikoak garatutako teknika da, 40ko hamarkadan Japonian. Modan jarri dira mendebaldean Ekialdean sortu eta garatu ziren, eta orain mendebaldean jarri dira modan koloretako benda neuromuskularrak. Oñatiko Eratu fisioterapia-zentroko arduradun Miren Galdosek azaldu du fisioterapian erabiltzen duten teknika bat dela, "tratamenduak osatzeko erabiltzen dugun beste teknika bat". Azkeneko hamar urteotan erabili izan da mendebaldean: "40ko hamarkadan sortu zen teknika hau Japonian. Hemen ezagutu dugu kirolariak erabiltzen hasi zirelako edo, hobeto esanda, mediatikoak diren pertsonaia horiek erakusten zituztelako". Teknika honen onurak asko dira: azalean itsatsita azalaren azpian dauden beste ehunetan eragiten dute, adibidez faszian. Nabarmendu behar da bendek ez dutela medikamenturik, efektua fisikoa dela. "Tratamendua horretan datza: azalean sortzen dugun tentsioen bitartez azpiko ehunetan onurak sortzean", gaineratu du Galdosek.   Giharren tentsioak jaisteko Kirol-medikuntzan asko erabiltzen den teknika da. Benda neuromuskularren bitartez giharren tentsioa gutxitu, zirkulazioa hobetu, drainatze linfatikoaren efektua egin, mina eta hantura gutxitu eta artikulazioak egonkortzen dira. Galdos fisioterapeutak zera dio: "Guk asko erabiltzen dugu kontrakturetan edo muskulaturak tentsio handia daukanean. Eskuzko tratamenduaz gain, pazienteari benda neuromuskularra jartzen diogu, benda horrek hurrengo egunetan ere efektua egin dezan. Adibidez, kontraktura bat baldin badago, tonu muskularra jaisteko; edo zuntzak apurtuta baldin badauzka, zuntz horien funtzionaltasuna hobetzeko". Kirol-medikuntzan asko erabiltzen den teknika den arren, ez da kirolarientzat bakarrik. Edonori jar dakizkioke bendak. Koloreen eragina Bendak ikusgarriak izaten dira, izaten duten forma eta koloreagatik batez ere. Teknikaren alderdirik garrantzitsuenetakoa kolokazioa izaten da. "Ikusgarriak izaten dira, normalean benda horrek giharraren forma hartzen duelako", dio Galdosek. Baina, esan dugun moduan, koloreagatik ere ikusgarriak dira eta faktore horrek badu eragina. Japoniarrek, bestalde, beste kutsu bat ere eman diote teknikari. Japoniarrek uste dute kromoterapiak eragina duela medikuntzan; hortaz, kolore bat aplikatzen dute segun eta zer efektu lortu gura duten. Adibidez, tentsioan dagoen muskulu bati urdina jarriko liokete, hotzaren kolorea delako. Galdosek azaldu du kromoterapian erabiltzen diren koloreak urdina eta gorria direla; gainerakoak, mendebaldeak asmatu dituen modernizazioak dira. Bendak egoki jarri behar dira Koloreek eragina izaten dute argi-iturri naturalekin kontaktuan, adibidez, eguzkiarekin. Hortaz, udaran zentzua dauka koloreak erabiltzea; ez horrenbeste, ordea, neguan. Izan ere, neguan arroparen azpian geratuko lirateke benda horiek. Horregatik, koloreak baino garrantzi handiagoa dauka benda egoki jartzeak.  Testua: Arantzazu Ezkibel Argazkiak: Eratu  