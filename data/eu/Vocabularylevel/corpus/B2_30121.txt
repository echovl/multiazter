Docutec Estrasburgok berretsi du fetuak ez dituela gizakiaren eskubideak Okerreko ebakuntza baten eraginez, fetua galdu zuen emakume batek hilketa egotzi zion medikuari. Estraburgoko epaitegiak, ordea, fetuak ez dituela gizakiaren eskubideak erabaki du.   Umekiaren eskubideak eta gizakiarenak ezin direla berdinak izan ebatzi zuen atzo Estrasburgoko Giza Eskubideen Europako Epaitegiak, Thi-Nho Voren kasuan. Vori abortua eragin zion Frantziako ginekologo batek, oker baten ondorioz. Medikua, baina, aske geratu zen, umekiak gizakiak ez direla arrazoituta. Voren kasuaren kariaz, iazko abenduan, umekiaren eskubideak eta gizakiarenak berberak izan behar ote zuten aztertzea onartu zuen Estrasburgok lehen aldiz.Giza Eskubideen Europako Konbentzioaren bigarren artikuluak babestutako eskubidea bizitzeko eskubidea urratu zela alegatu zuen Thi Nho Vo emakume vietnamdarrak. Giza Eskubideen Europako Epaitegiak, baina, medikuaren alde egin zuen atzo, biziaren hasieraren inguruko definizio zientifikorik eta juridikorik ez dagoela argudiatuta. Definizio hori, gainera, estatuek zehaztu beharko luketela nabarmendu zuten epaileek.Hala ere, umekiaren izaeraren inguruan, «izendatzaile komunetako txikiena» zein zen zehaztua dagoela esan zuen Estrasburgok: «Umekiaren potentzialtasuna eta gizaki bihurtzeko ahalmena babestea; horrek bizitzeko eskubidea izango lukeen gizaki bihurtu barik». Atzera begira 1991. urtera egin behar da atzera, kasu hau aztertzeko. Urte horretan, Frantziako Hotel-Dieu ospitaleko ginekologora joan zen Thi-Nho Vo, ohiko azterketa bat egiteko asmoz. Vok sei hilabeteko haurdunaldia zuen. Egun berean, ordea, Thanh Van Vo izeneko beste emakume bat iritsi zen erietxera. Hari DIU edo umetoki barneko gailua kendu behar zioten medikuek. Izenekin nahastu, eta Francois Golfier ginekologoak Thi-Nho Vori egin zion besteari egin beharreko ebakuntza. Hala, likido amniotikoaren poltsa urratu zion, «nahi barik». Ondorioz, Thi-Nho Vori abortu terapeutikoa egitea beste irtenbiderik ez zitzaien gelditu. 1996. urtean, Lyongo Apelazio Auzitegiak nahi gabeko hilketa egin izana leporatu zion Golfier ginekologoari, eta sei hilabeteko kartzela zigorra eta 1.500 euroko isuna jarri zion.Ginekologoak, orduan, Frantziako Auzitegi Gorenera jo eta umekiak gizakiak ez direla arrazoitu zuen, eta hark bertan behera utzi zuen Lyongo Apelazio Auzitegiak jarritako zigorra. «Umekiari gizakiaren eskubide berak onartuz gero, emakumearen osasuna arriskuan jarriko genuke. Aldiz, umekiari eskubide horiek onartzen ez bazaizkio, emakumeak babes handiagoa izango du bien osasuna arriskuan dagoen kasuetan», esan zuen orduan Gorenak. 1999. urtean, Frantziako Auzitegi Gorenaren ebazpenaren aurka helegitea aurkeztu zuen Thi-Nho Vok, Europako Giza Eskubideen Auzitegian. Bizia emakumea haurdun gelditzen denean sortzen dela arrazoitu zuen Vok, eta, ondorioz, umekiari gizakiari zegozkion eskubide berdinak zegozkiola.Thi-Nho Voren kasuak oihartzun handia izan du Europan, Frantzian, bereziki. Frantziako Gobernuak medikuari eman zion arrazoia, hasieratik. Vori egindako abortu terapeutikoa hilketa barik «oker bat» izan zela esan zuen Gobernuak: «Konstituzioaren arabera, gertatutakoa ez zen nahi gabeko hilketa izan, haurdun zegoen emakume bati nahi barik egindako zauria baizik». Hala, zigor zuzenbidera jo beharrean Vok zuzenbide administratibora jo bazuen, irabazteko gehiago izango zukeela esan zuen Gobernuak. Frantziako eta Erresuma Batuko biziaren aldeko erakundeek pozik hartu zuten epailearen ebazpena. Haien esanetan, umekia gizakia dela onetsiko balitz, abortua desagertu egingo litzateke Europan.