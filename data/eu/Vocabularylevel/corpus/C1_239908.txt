Docutec Inbertsioei buruz aholkatzeko zerbitzua Euskadiko Kutxaren Inbertsioei buruz Aholkatzeko Zerbitzuaren zeregin nagusia da aldiro-aldiro bezeroaren ondarea gestionatzen laguntzea, inbertsio bakoitzari ahalik eta etekinik handiena ateratzeko. Dokumentu honetan hori nola egin erakutsiko dute.. Euskadiko Kutxa  Finantza-merkatuak gero eta sofistikatuagoak direnez eta inbertsio bat gestionatzerakoan esku hartzen duten aldagaiak ere ugariak direnez, zaila da asmatzea zein izan daitekeen aukera ezberdinen etorkizuna, eta, ondorioz, inbertsioetarako orientabide bila dabiltzan bezeroak kezkatu egiten dira, pentsatzekoa denez. Egoera honen aurrean, Euskadiko Kutxak estandarra ez bezalako aholkularitza proposatu nahi dio bezeroari. Beraz, Inbertsioei buruz Aholkatzeko Zerbitzuaren zeregin nagusia da aldiro-aldiro bere ondarea gestionatzen laguntzea, hau da, gure artean laguntzazko harreman iraunkorra sortzea, bezeroaren inbertsio bakoitzari ahalik eta etekinik handiena ateratzeko. Agiri honen bidez hori nola egin erakutsiko dugu. Prozesua Etengabe aldatzen ari den finantza-panoramaren aurrean, bezeroaren inbertsio-zorroari tratamendu integratua eta pertsonalizatua ematea proposatu nahi dugu, alegia, proiektu bera konpartitzea. Lehenik eta behin inbertsio-proposamen pertsonalizatua egingo dugu, bere nahietan oinarrituta eta erabakia hartzeko orduan berme gisa balioko duten parametro objektiboak kontuan hartuta. Baina, gure zeregina ez da amaitzen proposamena luzatze hutsarekin; izan ere, bezeroaren ondasuna egoki gestionatzeko ezinbestekoa da estrategiak berraztertzea, inbertsio-zorroari aldiro segimendua egitearen bidez. Hori eta prozesu osoan zehar informatuta izatea dira funtsean proiektu honek bilatzen dituena. Dena den, beti etortzen da ondo fase bakoitzaren oinarrizko kontzeptuak gainbegiratzea. 1. fasea: egoera pertsonala aztertu Egoera pertsonala eta finantzarioa zehatz-mehatz aztertuz gero, beharrak eta asmoak ongi ezagutuko ditugu. Eta horrek aukera emango digu inbertsioaren epemugaren arabera arriskua gure gain har dezakegun ebaluatzeko. Gainera, ondare eta finantza-egoera zein egoera pertsonala ezagutzearen bidez, dibertsifikazio-bide egokienak aurkituko ditugu proposamena gauzatzeko orduan. Dena den, kontuan izango dira aurre egin beharreko likidezia-beharretan sor daitezkeen kontingentziak eta inbertsioari eragin diezaiokeen fiskaltasuna. 2. fasea: inbertsio-proposamen pertsonalizatua Azterketaren bidez aterako ditugun ondorioekin diagnostikoa egin eta egokiena gomendatuko dugu, betiere finantza-merkatuaren egoera bera eta proposamena gauzatzeko tresnarik egokienak kontuan izanda. Azken finean, kontua da jarraitu beharreko estrategiak elkarrekin planifikatzea, inbertsiogilearen profila gogoan hartuta errentagarritasunaren eta arriskuaren arteko oreka ahalik eta gehien optimizatuta eta zorroaren inbertsioa leku bakarrean bildu gabe, alegia dibertsifikazio-formulak erabiliz. Eta hori guztia, finantza-merkatuen perspektibak ahaztu gabe eta eragin fiskala ahalik eta gehien txikituz egingo da, inbertsio-tresnarik egokienak erabiltzearen bitartez. 3. fasea: segimendua eta emaitzen controla Inbertsio-zorroa eta lortutako emaitza aldiro-aldiro berrikusiz gero, estrategiak egokitu eta aldatzeko aukera izango dugu, ezarritako helburuak hobeto lortu ahal izateko. Berrikuspenaren sistematizazioa bezeroarekin batera erabakiko dugu, hau da, bion artean erabakiko dugu berrikuspena zein momentutan eta zenbatero egin. Egokiena bi kontaktu izatea da: bata otsail inguruan eta bestea azaro inguruan. Ebaluazioa egiteko, ondorengoak izango ditugu kontuan erreferentzia gisa: ezarritako helburuak, plangintza fiskala, laburpen integrala, zorroaren laburpena eta objektiboak izatea ziurtatuko diguten beste informazio orokor zein partikular batzuk. Ondorioak Prozedura luzeago eta zehatzago azal daiteke, baina gure asmoa ez da proiektuan esku hartzen duten jarduera guztiak deskribatzea. Zerbitzu honen ezaugarri nagusia, harreman eta tratamendu pertsonalizatua da, nahiz eta gauza jakina iruditu, ez da eta horrela gertatzen. Agiri honetan aipatzen diren helburuak asmo onak baino ez lirateke izango, egoera berezi eta bakarrera egokitzen dakien metodologia zorrotzean oinarrituta ez baleude.