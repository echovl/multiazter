Docutec Espaloi gorriak Donostiako Udalak, epe laburrera, espaloitik ibiltzea galaraziko die txirrindulariei. Espaloitik ibiltzea gauza erraza balitz bezala... Are, gero eta zailagoa da espaloitik oinez ibiltzea. ARITZ GORROTXATEGI Donostiako Udalak, epe laburrera, espaloitik ibiltzea galaraziko die txirrindulariei. Espaloitik ibiltzea gauza erraza balitz bezala... Are, gero eta zailagoa da espaloitik oinez ibiltzea. Aurrekoan egunkari bati begirik kendu gabe zihoan pertsona batekin txoko jo nuen. Egia esan, ez dakit gizonezkoa ala emakumezkoa ote zen, ez bainion aurpegirik ikusi. Korrika eta presaka alde egin zuen 2. B mailako paddle ligako emaitzekin abdukzitua. Handik gutxira segapoto beretik hizketan ari zen sei laguneko koadrilak bidea itxi zidan. Errugbiko mele hura saiheste aldera, ezkerrera egin nuen, baina, zoritxarrez, zeharka-meharka zetorren ama batek haurraren kotxearekin zanpatu zidan hanka. Hanka minduari helduta nengoela, miniaturazko ferrari batean sartua zihoan haurtxo maitagarri batek jo zidan errematea libre nuen hankan. Oreka guztiz galdu eta lurrera joan nintzen. Noski, kolpeagatik bainoago grabitate arauengatik. Nire onera etorri bezain laster, zazpi oin eta erdi bai luze, makal zugatzaren irudira zuzen egindako morrosko bat ikusi nuen nigana lerro zuzenean zetorrena. Gizalegeak aginduta apur bat apartatuko zelakoan, alde batera egin nintzen ni ere, bion zirkulazioa errazteko. Bada, morroskoa ez zen apartatu. Sabel aldean sentitu nuen bere berunezko belaunaren laztana. Zorionez, aulki margotu berri batean lur hartu nuen. Zer egin ez nekiela, euria hasi zuen derrepente. Aterkirik gabe nengoenez, balkoiek ematen duen babesaz baliatu nintzen etxera onik heltzeko. Dozena bat zauri egin zizkidaten aterki puntekin. Azkenerako, ospitalean bukatu nuen. Badakizue zer galdetu zidan medikuak: bizikleta bat gainetik pasa zaizu ala?