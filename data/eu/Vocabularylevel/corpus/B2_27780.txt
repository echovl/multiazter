Docutec Gaizki burututako lanengatik epaitegira Kontsumoko aldizkariko kontsulta saileko galdera eta erantzuna. Sukaldeko lanak gaizki burutu zituen enpresari aurre egiteko aholkua eskatzen du bezeroak. Epaitegira nola bideratu azaltzen dio aldizkariko adituak. Sukaldea erabat berritu dugu, baina ez da geratu enpresarekin adostu genuen bezala. Obraren herena bakarrik ordaindu dugu, seinale gisa, eta guztia konpondu arte ez dugu gainerakoa ordaindu nahi. Negoziazio pila bat egin eta luzaro itxaron ondoren, akatsa konpon ditzan beste konpainia bat kontratatzea aholkatu digu enpresak, konponketaren kostua ordainduko dutela esanez. Baina ez dugu inor aurkitzen altzariak apurtu gabe arazoak konpontzeko gai denik, altzariak erreforma egin zigun enpresaren esklusiboak baitira. Ez ordaintzeagatik demanda jar diezaguketela ere esan digute. Zer egin beharko genuke hori gertatuko balitz? Kontsumitzailea behartuta dago kontrataturiko obra ordaintzera eta enpresa, berriz, obra hitzartutako baldintzetan entregatzera. Horregatik, kontsumitzaileak uko egin diezaioke prezioa ordaintzeari enpresak bere zatia betetzen ez badu edo akatsez egiten badu. Kasu honetan, obra akatsez egin da eta horrek aukera ematen dio kontsumitzaileari konponketa ordaintzeari uko egiteko. Ordaindu ez dutelako enpresak ez bezeroen aurkako demanda jartzen badu, abokatu batengana joan beharra dago, enpresari erantzun eta kontratua betetzea galda diezaion, hau da, obrak hitzartutako proiektuaren arabera eta egoki egin ditzaten.Horregatik, aditu batek txostena egin behar du obraren egoeraz, kalteez eta garrantziaz. Printzipioz, enpresaren demanda izateak ez ditu konnotazio negatiboak bakarrik, bezeroek ere euren interesak defendatu egin ahal izango baitituzte enpresari erreklamatuta. Baina komenigarriago izan daiteke ekimena hartu eta lehenik epaitegietara jotzea. Aurrez, enpresari jaso izanaren egiaztagiria duen telegrama bidez jakinarazi behar zaio hitzartutako lanak amai ditzala eta lanak berriro hasteko data adostu, hasieran batean hitzartutako prezioa errespetatuz; eta adostasunik lortu ezean -idatziz eta alde biek sinatuta- epaitegietara joko dela ohartarazi. Beste aukera bat kontsultan bertan aipatzen dena izan daiteke: akatsak konpontzeak eragindako gastuak ordaintzeko enpresak egin duen eskaintza onartzea. Kasu horretan, eskaintza idatziz jasotzea eskatu beharko zaio enpresari, beste enpresa baten aurrekontuaren arabera. Eta alderdi ekonomiko eta bestelako guztiak, altzariak instalatzeari, horiek kentzeari eta berriro instalatzeari buruzkoak argi eta garbi zehaztu. Komenigarria izan daiteke negoziazioko fase horretan Kontsumitzaileen Informaziorako Udal Bulego batek edo abokaturen batek kontsumitzaileei laguntzea. Asebetetzeko moduko akordiorik lortu ezean, epaitegi bidetik jotzea proposatzen dizuegu.