Docutec Audiometria Audiometria entzumenaren balorazio aski zehatza egiteko modua ematen digun proba da, ezinbestekoa pertsona batek ondo entzuten duen ala ez erabakitzeko. Proba honek, gainera, entzumen-galeraren eragilea izan daitekeen azpiko arazoaren informazio osagarria eskainiko digu. Hala ere, emaitza fidagarriak lortu ahal izateko, pazientearen lankidetza oso garrantzitsua da, proba bitartean arreta handia jartzea eskatzen du, eta egiaz erantzun dezala. Horregatik, audiometria baten emaitzak distortsionatu samarrak egongo dira ume txikietan, eta ez dira baliozkotzat hartzen 4 urtez azpiko haurretan, ezta pertsona simulatzaileetan, oso urduri daudenetan edo arreta-defizitak dauzkatenetan ere. Nola egiten da proba? Audiometria batean bi alderdi hauek ebaluatzen dira: Airebidea edo bide aereoa. Aire bidez aurkeztutako/transmititutako soinuak atzemateko gaitasuna neurtzen da hemen (zehazkiago esateko soinua aurikular batzuen bidez iristen dira pazientearengana). Hezur bidea edo bide oseoa. Buruko hezurretan barrena transmititutako soinuak atzemateko gaitasuna neurtzen da hemen (kasu honetan, belarriaren atzeko aldean jarri ohi den bibradore edo dardaragailua erabiltzen da).Giza belarria 20 eta 20.000 hertzeko maiztasunen artean dauden soinuak bereizteko gai da. Dena den, gure belarriak ez ditu soinu horiek berdin-berdin detektatzen frekuentzia guztietan: horrela, giza belarria sentikorragoa da elkarrizketa-frekuentzia esaten zaien horietan, alegia gizakiak bere solasaldietan, hitz egiterakoan, jaulkitzen dituen soinu-maiztasunetan. Bestetik, soinuak atzemateko —bestela esanda "entzuteko"— gaitasuna gutxituz doa zahartzen goazen heinean, eta beherapen edo gutxitze hori nabarmenagoa da frekuentzia altu edo handietan (soinu altuak edo zorrotzak dira horiek, 4.000 Hz-etik gora daudenak). Audiometria bat modu egokian egiteko, entzumena neurtu edo baloratu behar diogun pertsonak erabat intsonorizatua dagoen kabina batean sartu behar du, lasai eta eroso eseri eta aurikular batzuk jarriko ditu buruan. Segidan, audiometria egiten duen teknikariak soinu sail bat aurkeztuko dio, bolumen handiagotik txikiagora, eta pertsona aztertuak eskua jaso beharko du soinu bat entzuten duen bakoitzean edo eskuan daukan botoi bati sakatu. Aditu edo entzundako azken intentsitateak markatuko du pertsona horrek maiztasun edo frekuentzia jakin batentzat duen entzumen-atalasea. Eta lan hori bera errepikatuko da beste maiztasun batzuetako soinuekin ere. Normalean 125, 250, 500, 1.000, 2.000, 4.000 eta 8.000 Hz-eko frekuentziak aztertzen dira, alde bietan gainera, aurrena belarri batetik eta jarraian bestetik. Horrela bide aereoa (airebidea) aztertzen da. Bide oseoa (hezur bidea) neurtzeko, modu berean jokatuko du teknikariak, baina soinuak aurikular baten bidez aurkeztu ordez, belarriaren atzean —hezur tenporalaren mastoide apofisiaren inguruan hain zuzen ere— jartzen den bibradore baten bidez egingo da. Nola interpretatzen da audiometria bat? Probaren emaitzak audiograma izeneko bi grafikotan jasotzen dira, belarri bakoitzeko bana. Grafiko horiek adierazten dute zein intentsitatetan entzuten duen aztertutako pertsonak frekuentzia jakin batean (soinuaren intentsitatea dezibeletan neurtzen da). Zero erreferentzia-lerroaren azpitik, 20 dB arteko galerak normaltzat jo daitezke. Aztertutako transmisio edo eroapen-bide bakoitzak bere marra edo lerroa marraztuko du audiograman. Airebidea eta hezur bidea aztertzen direnez, audiograma bakoitzean bi lerro lortuko ditugu. Normalean bi lerro horiek bata besteari gainjarriak ia agertuko dira, eta erreferentziako zero mailatik oso hurbil. Horrela ez denean, hainbat egoera ager daitezke: Eroapen edo transmisioko hipoakusia. Audiograman ikusiko dugu aire bidea eta hezur bidea irudikatzen dituzten bi lerroak bananduz doazela. Azken lerroa bere balio normaletan mantentzen den bitartean, bide aereoa 20 dB-ez azpitik dago. Bi lerroen arteko tarte edo distantziari gap esaten zaio. Pertzepzioko hipoakusia edo sentsoriala. Bi lerroak, bai airebideari eta baita hezur bideari dagozkionak, 20 dB-ez azpitik daude. Eta beherapena handiagoa izan ohi da frekuentzia altu edo zorrotzetan. Hipoakusia mistoa. Bi lerroen artean gap delakoa dagoen arren, biak 20 dezibelez azpitik daude, eta airebidea hezur bidearen azpitik agertu ohi da normalean.Zeintzuk dira erreferentziako balioak? Entzumen-galera edo hipoakusiak hainbat irizpideren arabera sailkatu daitezke: lesioaren kokapenaren arabera. Horrela definitzen dira eroapeneko hipoakusia, pertzepzioko hipoakusia edo hipoakusia mistoa, lehentxeago azaldu ditugunak. edo entzumen-galeraren larritasunaren arabera. Bigarren ikuspegi honetatik, audiometria bat normaltzat joko dugu airebidea eta hezur bidea 0 eta 20 dezibelen artean daudenean.Erreferentziako balio horietatik abiatuz, ondorengo entzumen galerak bereizten dira: Entzumen-galera ertaina. Atalasea 25 eta 45 dezibel bitartean dago. Pertsona hauek zailtasunak dituzte halako distantzia batera hitz egiten zaienean esaten zaiena entzun edo ulertzeko, eta baita hondo-zarata apur bat dagoen giroetan ere. Entzumen-galera moderatua. Atalasea 45-65 dezibel artekoa da. Elkarrizketa normal bat jarraitzeko ezintasuna, baldin eta inguru-zarata badago. Nolabaiteko bakartze-maila bat ager daiteke pertsona horietan. Entzumen-galera larria. Atalasea 65-85 dezibel artekoa da. Pertsona hauek esaten zaiena entzuteko zailtasunak dituzte ia egoera guztietan. Entzumen-galera sakona. Atalasea 85 dezibelen gainetik dago. Ez dute inolako soinurik sumatzen beren inguruan, ezta oihu edo garrasi egiten bazaie ere.Teknikari espezializatuen aurrean egindako audiometria baten iraupena 20 minutukoa izaten da, gutxi gorabehera, pazienteak behar bezalako laguntza eta arreta eskaintzen badu. Jabier Agirre, UZEI