Docutec Uxue Apaolaza: "Irakurleak bere miseriak onartu behar ditu, nik bezala" Bere barnean topatzen du ipuinak idazteko abiapuntua, susmo bat, sentsazio bat, isiltasun bat. Eta gero distantzia bilatzen du. Narrazio gordinak idatzi dituela esan diote; berari ez zaio hala iruditzen. Literatura bakarka liburuarekin edo paperarekin egiten den hori da Uxue Apaolazarentzat (Hernani, 1981). Barne minari Berriako zutabeetan edo narrazioetan forma ematea edo Linazasoro edo Homes irakurtzea. Ez da eroso sentitzen argazkilariak erretratuak egiten dizkion bitartean. Jendeak begiratzen dio. Ez du horretarako idatzi Umeek gezurra esaten dutenetik (Erein, 2005). Irakurlearengan ezinegona eragiteko, berriz, bai. Liburua idazteko prozesua ez da ohikoa izan, editore bat etorri zitzaizun. Proposamena Iñaki Aldekoarena izan zen, baina ipuin gehienak idatziak nituen edo hasita gutxienez. Ipuin askok hiru bat urte dituzte, eta ez daukate liburu ikuspegirik. Ez neukan liburua ateratzeko asmorik. Hiru urtean ipuin batzuk erabat aldatu dira, gaia gustatu bai, baina istorioak harrapatzen ez ninduelako. Liburua irakurtzea ez da samurra. Idaztea ere ez zela izan ematen du. Depresio batetik atera berria nintzen liburua idatzi nuenean, eta depresio batetik ateratzeko zeure burua aztertu behar duzu. Libururako proposamena iritsitakoan kontrolatzen nituen gaiak erabili nahi nituen, eta une horretan autoazterketa neukan buruan, nire kontraesan guztiak. Depresiotik ateratzeko kontraesanak oso garbi jakin behar dituzu, eta soluzionatu behar dituzu eta erabakiak hartu. Hortik pasa berria nintzen, eta ipuinak idazteko, esperientzia txar horretan berriz sartzeak min egiten du. Behin depresioa pasata idatzi zenuen hortaz, ez mementoan. Bai. Nik une hartan ezin nuen idatzi. Gainera, gauza izan behar duzu gai horiek hirugarren pertsonan jartzeko, bestela fikzionatzea oso zaila baita. Esan nahi dudana niri gertatu zait, edo nik sentitu dut, baina fikzio baten bidez kontatu dut, eta horretarako kanpotik begiratu behar da, hirugarren pertsonan. Urrundu egin behar da, baina ez gehiegi. Distantzia bilatu; eta distantzia bilatzen hasteko gai horien aurrean gogorra izan behar duzu, superatuak izan behar dituzu. Ipuinak nondik abiatzen dituzu, istorio batetik, sentsazio batetik...? Normalean istorioa ondoren asmatzen dut. Lehenengo sentsazio bat edo susmo bat izaten dut: inguruan isiltasun bat ikusten baldin badut, eta hausnarketa bat baldin badut, gaia badut dagoeneko; eta gero istorioa bilatzen dut, gaia ipuin bilaka dadin. Kontraesanez beteriko pertsonaiak dira zureak. Bai, ni bezala. Ipuinak idatzi nituenean kontraesanez betea nengoen; beno, eta oraindik ere hala nago. Ez naiz ni pertsonaia guztiak baina neurri batean banaiz. Ez ditut gauza horiek guztiak nik egin, baina sentsazio horiek nire-nireak dira, eta sentsazio horiek adierazteko nahi duzun lekuraino joan zintezke, paperaren aurrean ez dago arriskurik. Abiapuntua nigan dago. Zure ipuinak gordinak, gogorrak, labanak bezalakoak direla esan dute. Zergatik dira hain gogorrak? Niri ez zaizkit hain gogorrak iruditzen, ez nuen uste irakurleari sentsazio hori geldituko zitzaionik, nire asmoa ez zen hori. Ezinegona sortu nahi nuen. Ezustekoa izan da ipuinek irakurleengan sortu duten erreakzioa? Bai, ezustekoa izan da. Baina ezustekorik handiena izan da kritikak probokatzailea izan naizela esatea. Probokatzailea naizela esan dute, gainera, zakila, alua... hitz horiek azaltzen direlako. Garai hauetan hori probokatzailea Apezpikuen Konferentziarentzat izango da igual, baina guretzat ez! Ni Gordinik ipuineko isiltasunak gehiago probokatzen nau alua esateak baino. Hitz horietan gelditu dira, nire asmoa hori balitz bezala. Arraroa egingo zitzaien emakume gazte bati horrelakoak entzutea. Bai, baten batek jarri du arraroa dela neska bat bere sexualitateaz naturaltasunez hitz egiten azaltzea. Felipe Juaristik idatzi du hori. Mila liburu daude emakumezkoenak beren sexualitateaz naturaltasunez ari direnak. Emakume batek idatzitako liburua denean beti nabarmentzen dute emakumezkoak idatzi duela. Gizonezkoen liburuetan gizonezkoen ikuspegia azalduko ez balitz bezala. Niri ez zait iruditzen emakumezkoen gaiei buruz ari naizenik. Nik idatzitako ipuinak gizonezko batek idatz zitzakeen. Rolak aztertzean nik igual emakumezkoen rolak aztertu ditut, baina ez naiz hori bakarrik. Emakumezkotasunaz gain gaztetasuna nabarmendu dute kritikek. Bai, «gaztea eta hasiberria da, azken batean», idatzi du beste kritikari batek. Hori esan eta literaturaz hitz egiten duen kritika argumentatu bat erantsiko balu, onartu eta ulertuko nuke. Baina nik esango banu liburua ez zaiola gustatu zaharra, gizonezkoa eta beteranoegia delako... ez litzateke argumentu bat izango, ez luke zentzurik izango. Horrelako aipamenak literaturaz ez hitz egiteko aitzakiak dira. 'Bueltak' lehen ipuinean, feminitatea eta maskulinitatea oso bereiziak dituen pertsonaia da narratzailea. Kalera atera eta harremanak egiten hasten garenean konpetitibitate klabean mugitzen gara. Emakumezkook badakigu gure rolak zein diren eta zein ez diren, eta erabili egiten ditugu. Ahuldade mementoetan onarpena lortzeko umiliaziora iristen da. Hori da, gutxi gorabehera ipuin horretako emakumeari gertatzen zaiona. Banketatik begiratzen dion gizonaren ikuspegitik kontatzen du emakumeak, erabiltzen ari den roletatik alua bakarrik gelditzen zaio. Hori da gizon horrekin harremana edukitzeko balio dion bakarra. Emakume izatearen kontzientzia hartzea sumatzen da. Bai, nik egin behar izan dudan autoazterketaren ondorio izango da, niri asko pisatzen didalako. Nondik datozen ez dakigun rol batzuengatik gauza batzuk egiten ditugu, gure buruari menpekotasunak sortuz. Hortaz jabetzea eta rol horiek hartu nahi dituzun ala ez erabakitzea garrantzitsua izan da, baina mingarria ere bai, konturatzen zarelako zu sartu zarela menpeko egiten zaituzten roletan. Bakardadea da pertsonaia askoren sentimendua. Egun ez dut uste bakardadea gizakiaren egoera naturala denik, baina liburua idatzi nuen garaian, depresioaren ondoren, ikuspegia erabat etsitua da, guztiz bakarrik sentitzen zara. Inork ez zaitu ulertzen. Liburuaren ikuspegia hori da, tonua hori da. Egun ez dut uste bakardadea gizakiaren egoera naturala denik, baina liburua idatzi nuen garaian, depresioaren ondoren, ikuspegia erabat etsitua da, guztiz bakarrik sentitzen zara. Inork ez zaitu ulertzen. Liburuaren ikuspegia hori da, tonua hori da. Pertsonaiak munduarekin haserre daude. Bai. Kalera ateratzean, ez dugu sentitzen gizartea guretzat egina dagoela, etengabe zailtasunak ditugu, eta indarra eduki behar da aurrera egin ahal izateko. Gizarteak ez gaitu babesten. Barruan zerbait puskatzen bazaizu, erritmo hori ezin baduzu eraman, guztiz kanpoan gelditzen zara. Bakarrik, babes gabe. Zure liburua publikoa da orain. Zer sentsazio duzu? Iruditzen zait nik idatzi nuen liburua eta orain hizketan ari naizena liburu diferenteak direla. Idazten ari nintzenean nituen intentzio batzuk jendearen komentarioak entzunda bete direla uste dut. Eta pozik gelditu naiz. Hala ere, banekien idatzi eta denbora batera irakurrita, ipuin gehienak ez zitzaizkidala gustatuko. Dagoeneko ez dut irakurtzen. Baina bai, gustura nago, hori da eman nezakeena. Irakurleari zuzentzen zatzaizkio tarteka: «Bakarka zaudete nirekin, zuei ere ez zaizkizue gizenak gustatzen». Konplizitatea eskatzen diozu. Kokatzeko da, gauza batzuk onartu egin behar dira liburua irakurtzeko: «Honetaz hitz egin behar dugu, prestatu». Klabe batzuetan mugituko gara. Irakurlea liburuaren aurrean jartzen denean biluzik jarri behar da, ezin da aurreiritzi moral batzuetatik irakurri. Irakurleak bere miseriak onartu behar ditu, nik bezala. Plano horretatik irakurri behar du, bestela ezinezkoa da.