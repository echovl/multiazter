Docutec Lo mejor de todo esto Otsail erdian, arratsaldeko zortziak. Arimarik ez kalean. Hotza, euria... Han azaldu zen, bere bizikletarekin. Busti-busti eginda, txamarra, prakak, safariak. Bi-hiru hilabeteko bizarra. Azala -aurpegia, eskuak- oso kastigatua, gorritua, zartatua... - ¿Hay algún albergue por aquí? Ezetz esan nion. Ez dagoela Zumarraga-Urretxun babes-etxerik. Ez dagoela eskaleentzako inolako laguntzarik. Bere piura ikusita, hezurrak ere hoztu zitzaizkidan. Esan nuen: non kristo pasa behar ote dik honek gaua? Gizarajoa... Begiak bihotza baino bixkorrago zebilzkidan: gizon honen bizikletan pausatu ziren. Aibadios. Ez zen eskale baten bizikleta gero hura. Berri-berria zegoen. Grixa, oso polita. Xinplea bazen ere, modernoa edo, apartekoa. Nik sekula ikusi gabeko modeloa. Eta ez zeukan kanbiorik. - Joe, gorriak ikusiko dituzu mendateetan, kanbiorik gabeko bizikleta honekin -esan nion-. Esan zidan ezetz, bazituela. Egia. Bazituen. Manillarrean 1,2,3. Sistema bereziren bat izango zuen. Kanbioena aitzakia izan zen elkarrizketa sakontzeko. Halaxe. Luze hitz egin genuen. Ahozabalik bukatu nuen -neurri handi batean-, inbidia hezurretaraino sartuta. Gasteiz ingurukoa omen zen. Ezkondua. Hiru seme-alaba. Seme gazteenak 11 urte. Xoxik gabe zegoen. Trena hartu nahi zuen, baina dirurik ez. Ez zion inportik. - Ez dizu inportik? Ze jaten duzu? - Nik ogi bat, eta tipula bat, besterik ez dut behar eguna pasatzeko. Gatza eta olioa dauzkat. Horrekin pasatzen dut. Hortik aurrera, ematen didatena. Dirurik ez dut eskatzen inoiz. Jana bakarrik. Azken orduan tabernetatik pasatzen naiz, eta botatzera doazen pintxoak ematen dizkidate, adibidez. Bestela, ba... Herriaren arabera, toki batzuetan eskuzabalago, beste batzuetan uzkurrago. Baina ez dut goserik pasatzen. Oso gauza gutxi behar dut nik bizitzeko. - Baina zer zabiltza, hor zehar familia etxean utzita? Eta seme-alabak? - Bai, bueno... Gogoratzen naiz haiekin. Telefonoz deitzen diet sarri. Baina... Ni ez bainaiz etxean egotekoa. Berrogeitamar laguneko herri txiki batean, lanetik etxera, etxetik lanera, larunbatetan Bulebarrera... Ez, bizimodu hori ez da niretzako. Ito egiten naiz herrian. - Eta emaztea? - Esaten diot nirekin etortzeko. Autokarabana bat erosi, eta munduan zehar ibili. Baina ez du nahi. Nik esaten diot: noiz ezagutu behar duzu mundua? Noiz bizi behar duzu? Ezinean zabiltzanean? Zahartutakoan? Orain da garaia. - Eta ulertzen dizu? - Bai, tira, kostata, bihotzerre pixkatekin, baina ulertzen dit bai. Etxera bueltatzen naizenean, zoratzen egoten gara. Hurrengo egunean haserretu egiten zait: -ari zara atzera joaten pentsatzen?- Esaten dit. Egia. Burua lanean daukat dagoeneko, nora joango naizen hurrengoan. Etxean hilabete pasa, eta aire! - Baina nondik bizi zara? - Nire emazteak lana dauka. Kotxea ere bai. Ez zaio ezer falta. Tarteka, deitzen dit eta esaten dit: hainbeste behar dut kotxearen asegurua ordaintzeko, edo umearen dentista, edo beste zerbait. Orduan lana egiten dut, hilabete bat, bi, behar dena. Nahikoa diru irabazi, emazteari bidali, eta aurrera. Atzerrian ez dago hemen adina konplikazio lanean hasteko. Berehala hartzen zaituzte, eta nahi duzunean uzten duzu lana, toki gehienetan. - Baina ez al duzu hotzik pasatzen? - Bai, bueno, gutxitan. Ohitu egiten zara. Lurrean lo egitera ere bai. Hasieran ez, baina orain primeran egiten dut lo gogorrean. Dena ohitzea da. Hori bai, udan, bufff, ez dakizu ondo ze gozamena den: zerua izarrez beteta, giro epela... - Eta osasuna? - Nik ez daukat inongo minik. - Eta non ibili zara? - Europa osoa zeharkatu dut. Baita Albania, Bulgaria, Errumania... Horiek ere bai. Iaz Argentinar bat ezagutu nuen: Amerika alderik alde zeharkatzeko asmoa daukagu. Ikusiko dugu. Gauza gehiago hitz egin genituen. Hauek, esan zizkidan batzuk, aipagarrienak. Nik ere asko esan nizkion, ez oso orijinalak, zuetako edozeinen oso-oso ezagunak. Euro bat eman nion. Limosnarik ez. Kafe bat hartzeko nire kontura esan nion. Estimatu zidan. Non lo egin zezakeen ere esan nion. Aterpe on xamar bat, busti gabe, toki lasai batean. - Zu ez al zara animatzen ni bezala ibiltzera? -galdetu zidan irriparrez-. Ezetz esan nion. Sustraiak oso-oso barrura sartuta nituela, nahiz nire mundutxoan, bera bezain libre ibiltzen nire ahalegintxoa egin. Askatasuna, bizitasuna, abentura... Edozein tokitan aurki daitezkeela, hurbil-hurbilean ere bai, horixe erantzun nion. Hauxe hartu nion gogoan, esan zizkidanetatik. Gehien gustatu zitzaidana: - ¿Sábes qué es lo mejor de esta vida? Qué es lo que más me gusta? ¿Lo que más me llena? Lo mejor de todo esto es no saber dónde vas a amanecer al día siguiente.    