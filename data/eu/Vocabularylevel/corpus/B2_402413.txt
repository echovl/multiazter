Docutec Eibarko Ikuskatzailetza Zerbitzua Eibarko Anbulatoriora hurbildu gara bertako Ikuskatzailetza Zerbitzua ezagutzeko. Gipuzkoan zortzi ikuskatzailetza-zerbitzu daude: Irunen, Errenterian, Donostian (Grosen eta Amaran), Tolosan, Zumarragan, Arrasaten eta Eibarren. Zerbitzu bakoitzean ikuskatzaile mediko bana dago eta Eibarkoan Jose Ramon Aranbarri medikuak hartu gaitu. Anbulatorioko ikuskatzaile medikoa da, eta baita Gipuzkoako ikuskatzaileen burua ere. Berak eman dizkigu zerbitzuaren inguruko argibideak. Ikuskatzaile medikoak zein sail edo erakundetakoak diren galdetu diogu lehenik, izan ere, jende askok Osakidetzako langileak direla uste baitu: "Osakidetzako zentroetan kokatzen garenez, jende askok, eta baita lankide batzuek ere, Osakidetzako edo Gizarte Segurantzako langileak garela uste dute. Egia da lehen Osakidetzakoak ginela, baina 1998. urteaz geroztik Eusko Jaurlaritzako langileak gara". Ikuskatzailetza-zerbitzuak anbulatorioetan kokatzen dira eta bertan egiten den lanak, tratamenduekin baino gehiago, kudeaketarekin du zerikusia: "Hemen ezintasun iragankorraren eta ezintasun iraunkorraren kontrola egiten dugu. Horrez gain, sendagileak edo espezialistak eskatutako proba jakin bat zentro publiko batean egin ezin denean, guk aztertu behar dugu zentro pribatu batean egiteko baldintzak betetzen dituen. Tratamendu bereziak egiteko errezetak ere guk onartzen ditugu, oxigenoterapia, esate baterako. Eta gaixoren bat Euskal Herritik kanpo bidali behar bada, garraioa ere geuk kudeatzen dugu". Inguruko herrietako pazienteak joaten dira Eibarko Ikuskatzailetza Zerbitzura: Mutriku, Mendaro, Deba, Itziar, Elgoibar, Eibar eta Soraluze. Horrez gain, Ermukoak ere Eibarren hartzen dituzte. Espezialitate anitz Egunean 200 paziente inguru pasatzen dira ikuskatzailetza-zerbitzutik, baina medikuak bost hitzordu izaten ditu batez beste. Kasuak espezialitate askotakoak izan ohi dira. "Adibidez, erresonantzia behar dutenak zentro pribatu batera joan behar dira, hemen horrelakorik ezin dugulako egin, eta guk onartu egin behar dugu zentro pribatu batera doan edonor. Horrek ez du esan nahi bolanterik egiten dugunik. Bolantea Osakidetzako sendagileek egiten dute eta gure betebeharra da bolante hori onartzea edo atzera botatzea. Horretarako, pribatura joateko baldintzak betetzen dituen aztertu behar dugu eta, hala bada, zigilua jartzen diogu, Osasun Sailak finantziazio publiko hori onartzen duela baieztatzeko". Jose Ramon Aranbarrik azaldu digunez, anbulatorioan burutu ezin diren probak hitzartutako zentroetan egiten dira. Esate baterako, minbizi-kasuak Onkologikora bideratzen dituzte, eta baita tiroidearekin zerikusia duten patologiak eta patologia linfatikoak ere; ebakuntza kardiobaskularrak, berriz, Poliklinikan egiten dira; Eibarko Manterola zentroan, bestalde, erresonantziak egiten dituzte. Bestalde, ezintasun iragankorraren kontrola egitea edo bajak kudeatzea da ikuskatzaileen zeregin nagusietakoa. "Bajak aztertzen ditugu, bai gure kabuz edo lehen mailako sendagileek eskatzen digutelako, bai mutualitate edo enpresa jakin batek eskatzen digulako; edo baita Gizarte Segurantzak azterketa hori eskatzen digulako ere. Ondorioz, batzuk beldurrez etortzen zaizkigu bajak ematen dituzten horiek garelako". Aranbarrik esan digunez, azken urteotan gertatutako aldaketa nabarmenenak ezintasun iragankorraren araudiarekin lotuta daude. "Duela 14 urte, ezintasun iragankorrak sei urte iraun zezakeen; gaur egun, berriz, gehienez 12 hilabetekoa izan daiteke. Epe horren ondoren, kasua Gizarte Segurantzaren esku geratzen da". Zabarkeria medikoa Ikuskatzaile medikoek medikuntzaren alor guztiak ezagutu behar dituzte, azaletik bada ere. Izan ere, Aranbarrik azaldutakoaren arabera, edozein espezialitatetako pazienteak ikusten dituzte. Gauzak horrela, mediku azkoitiarrak esan digu ez lukeela bere lana aldatuko: "Oso lan polita da, medikuntza irakurtzera bultzatzen zaituelako eta medikuntzaren alor ezberdinak menderatu behar dituzulako". Beraz, espezialitate bakoitzeko bibliografia irakurtzea eta beste medikuekin harremanetan egotea ezinbestekoa da ikuskatzaile medikoentzat. Zentzu horretan, beste sendagileekin harreman ona dutela dio Aranbarrik. Halere, ikuskatzaile medikoena ez da batzuetan lan erraza. Izan ere, urte batetik hona zeregin berria egokitu zaie: zabarkeria-kasuak aztertzea. "Demagun ebakuntza sinple bat konplikatu eta pazientea hil egiten dela. Bere familiak zabarkeria egon dela salatu eta konpentsazioa eskatzen du. Kasu horretan, guk zabarkeria medikoa egon den aztertu behar dugu. Horretarako, medikuntza asko jakin behar da. Interneteko informazioa erabiltzen dugu, eta baita medikuekin hitz egin ere". Tankera horretako kasuak oso gogorrak direla azpimarratzen du Aranbarrik, baina ikertzeko eta bere ogibideaz gehiago jakiteko aukera ematen diotela aitortzen du. Oihana Prado (Kazeta 5)