Docutec Bakarrik ez Humanitatea maskararik gabe azaltzen da hondartzan, natural eta eder. Lodia lodi, umea ume, galaia galai, zerria zerri. Eta gizona emakumearen atzetik, beti eta betiko, beti bezala: seduktorea, pitxafloja, erromantikoa, metrosexuala, modernilloa... Gizakia ez da bakarrik bizitzeko sortu. Gizakiak gizakia behar du aldamenean, alboan, gainean, azpian, saihetsean. Ohitura-piztiak gara, eta ez da on gizaberea bakarrik bizi dadin. Horretarako sortu zituen Jainkoak gizona eta emakumea, biluzik elkarrekin bizi zitezen. Horrela izan da gizaldietan zehar, eta horrela izanen da, bariante ugarien laguntzaz, gizaldi eta gizaldietan. Giza harremanen joko-zelairik ederrena hondartza da, jakina. Ni ez naiz hondartzazale, baina gizakia ez da bakarrik bizitzeko sortu, eta itsasoko urak libidoa jasotzen du eta eguzkiak, berriz, sistema kardiobaskular eta endokrinoa berpizten ditu, eta horrek, badakizue, testosterona animatzen du, eta gero gerokoak. Tira. Merezi duela sofrikarioak. Eta han gainera, galtzen bazara, ia eternitate guztirako galtzen zara, lastategiko jostorratzaren antzera. Ezin da hondartzara koaderno gabe joan. Bainujantzirik gabe bai, gero eta errazago gainera, orain ez baitaukazu arroka lakarretan parte pudendoak urratzen ibili beharrik. Zerbait irabazi dugu posmodernitatearekin. Humanitatea maskararik gabe azaltzen da hondartzan, natural eta eder. Lodia lodi, umea ume, galaia galai, zerria zerri, denak garrasian berdinduak egun handia arte. Eta gizona emakumearen atzetik, beti eta betiko, beti bezala: seduktore bulartsua, pitxafloja makarra, melankolikoa, erromantikoa, intelektuala, metrosexuala, anbiguoa, itsusi sinpatikoa, poeta ameslaria, modernillo globalizatua... A zer ikuskizuna! Eta gero, tartean-tartean, lipotimiak, beherakoak, erredura sumenditsuak, marmoken igurtziak, ito koitadoren bat. Koadernoa betetzeko lain material. Eta bukatzeko, ongi bukatzeko, galerna bortitz bat, larruazala gogortzeko. Bihotza egurasteko.