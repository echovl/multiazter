Docutec Diskurtsuen eragina Lagun batek ohartarazi zidan lehengo egunean: «gero eta gazteagoak ari dira litronarekin, eta drogarekin ere bai. Adi egon etxean». Hamabost urtera heldu eta drogari ezetza berez esaten ez badiote, alperrik esango diegu ezer. Berandu izango da. LAURA MINTEGI/ Lagun batek ohartarazi zidan lehengo egunean: «gero eta gazteagoak ari dira litronarekin, eta drogarekin ere bai. Adi egon etxean». Sabelean zeudenetik egon gara adi beren mugimenduei, baina hamabost urtera heldu eta drogari ezetza berez esaten ez badiote, alperrik esango diegu ezer. Egin beharrekoa askoz ere lehenagotik egin beharra zegoen. Ordurako berandu izango da beti. Hamabost urtera heldu orduko seme-alabek ikasita dute nola jokatu egoera ezberdinetan, eta ikasita duten hura azaleratuko dute garaia heldutakoan. Aditua izan gabe -ama izatearen esperientzia hutsez­ esango nuke jaiotzen diren unetik bost bat urte izan arte haurrek ikasten dutela nola jokatu munduaren aurrean. Beldurrez edo ausardiaz, segurtasunez edo kikilduta, baikor edo etsituta begiratuko diote munduari, neurri handi batean amarekin izandako harremanean oinarrituta. Babes gehiegizkoak edo abandono sentsazioak eragina izango dute haurrarengan munduari aurre egiteko orduan. Bost urtetik hamar urtera haurrak ikasten du nola jokatu beste pertsonekiko. Elkarrenganako erraztasuna edo uzkur jokatzea, besteengan konfiatu edo mesfidantza adierazi, taldelanean jokatu edo bakarka aritzeko joera garatuko da garai horretan; eta sentsibleki baldintzatuko du nagusitan besteekin izango dugun harreman mota, dedikazioa, inplikazioa, konfiantza. Hamar urtetik hamabost urtera haur-gazteak ikasiko du erabakiak hartzen. Autonomia nahikoa dauka lehenengoz nora joan, norekin eta zertarako bere kabuz erabakitzeko. Jokaerak ez dira estimulu bati emandako erantzun hutsak. Orain beraren burua ezagutu, eta erabaki behar du. Bizitzan hartu ditudan erabaki garrantzitsuenak hamabost urte nituela hartu nituen, eta ondorengo gehienak, orduan hartutakoen ondorio zuzena izan dira, haiekiko koherenteak. Beraz, hamabost urteko gazte bati zer egin eta norekin joan behar duen inposatu nahi izatea alperrikakoa da. Aurretik esandakoak eta egiten ikusi digunak balio dute, eta hobe oso handia ez bada esan diegunaren eta ikusi digutenaren arteko aldea, eginez gehiago irakasten baita esanez baino. Askotan sentitzen dut denbora gutxi gelditzen zaidala heziketa osatzeko, eta ez dela denbora joaten alperrik utzi behar. Zeren, behin gazte izanez gero, geldituko zaigun bakarra egotea izango baita. Egon eta entzun. Kariñoa eta begirunea. Eta galdetzen digutenean erantzun, aldez aurretik jakinik zein eskasa den, dagoeneko, gurasoen diskurtsuen eragina.