Docutec Zaintzaileen prestakuntza eta gaitasun-aitortzak arlo soziosanitarioan Mendekotasun Legea (39/2006) onartu zenetik izan badira aurrerapausoak eta oraingoan badirudi senitarteko zaintzaileen prestakuntzari eta gaitasunari dagokionez asmo berriak datozela. Era berean, 1379/2008 E.D.ak dionez, 2008-09-9an argitaratutako 218. zk.ko BOE aren garapenez, zaintza soziosanitarioari dagokionez, bi profesionaltasun-egiaztagiri berri onartu dira, etxez etxeko zaintzari buruzkoa bata, eta egoitzetan edota erakundeetan ematen den zaintzari buruzkoa bestea. Azkenik, uztailaren 17ko 1224/2009 E.D.ak (abuztuaren 25eko BOE) gaitasun profesionalen aitortze-prozedura berria arautu du. Aitortze horiek, eskarmentuaren bidez edo prestakuntza ez-arautuaren bidez lortu daitezke, Lanbide Heziketako Kalitaterako eta Gaitasuna Ebaluatzeko Euskal Agentziaren bitartez. Horiek direla medio, eta "enplegu-politika aktibo"en eskumena aurki gureganatuko dugularik, lan eskerga gaineratuko zaigu arlo horretan lan egiten dugunoi. Zaintzaile profesionalei zuzendutakoak Etxez etxeko zaintzaileei Eusko Jaurlaritzako Enplegu eta Prestakuntza Sailetik 600 orduko prestakuntza-egitarau berezi bat luzatuko zaie. Ikastaroa gainditzen dutenek gaitasunak ebaluatzeko prozeduratik (1224/2009 E.D.aren arabera) igaro beharko dute ondoren, profesionaltasun-ziurtagiria eskuratu nahi dutenek behintzat. Gizarte-erakundeetan diharduten zaintzaileek, berriz, antzeko ikastaroa egiteko aukera izango badute ere, ofizialtasuna lortzeko ebaluazio zuzenera aurkezteko aukera dute, gutxienez 3 urteko lan-hitzarmenak eta 300 orduko prestakuntza jaso izana egiaztatzeko prest badira. Horiek guztiek lan egiten duten Erakundeek bi epeko helburuak dituzte; langileriaren % 35ek 2011. urterako profesionaltasun-egiaztagiria aitortua izatea, 2015erako langileen % 100ak lortu arte. Helburu horiek lortzeko, Lanbide Heziketako Kalitaterako eta Gaitasuna Ebaluatzeko Euskal Agentziaren deialdi bakoitzean izena eman behar dute. Lehen txanda abian da eta 500 langileko kopurura mugatua dago. Urriaren 5ean www.euskadi.net/agencia web-orrian agertuko dira onartutakoak, eta probak 2010eko maiatzaren 3tik 31ra bitartean izango dira. Lehen txanda horretako azken emaitzak 2010eko ekainaren 15erako espero dira. Senitarteko zaintzaileei eskainitakoak Hasieran esan dugun lez, zaintzaile profesionalei zuzendutakoaz at, zaintza ez-profesionalean jarduten dutenentzat, hau da, beraien etxean bizitzen jarraitzen duten mendekoen zaintzan ari diren senitarteko zein inguruneko zaintzaileentzat, prestakuntzako ekintzetan parte hartzeko aukerak zabalduko dira. Baina kontuan izan ikastaro horiek ez daudela profesionaltasun-egiaztagiriekin uztartuak. Senitarteko zaintzaileen Gizarte Segurantzako kotizazioak arautzen duen maiatzaren 11ko 615/2007 E.D.ak Enplegu arloko martxoaren 23ko 395/2007 E.D.a aldarazi zuen eta azken honen 5.1 b) eta 5.3 c) artikuluek diotenez, sektoreko eta eskaintzako prestakuntzan parte hatzeko lehentasuna dute senitarteko zaintzaile horiek. Era berean, 396/2007 E.D.a garatzeko TAS/718/2008 Aginduaren 5.2 artikuluan,  osasun-arloko eta gizarte-arloko zerbitzuetako  prestakuntza-ekintzetan parte hartzeko aukera dute "zaintzaile ez-profesional" horiek. Prestakuntza-ekintzak bi mailatan egokituak edota sailkatuak daude: lehena oinarrizkoa, senitartekoak diru-laguntzaren ebazpena jasotzen dutenetik urtebetera egin beharrekoa. Hasierako prestakuntza-ikastaro hau gutxienez 15 ordukoa izango da, eta bertan zaintzailearen garapen pertsonala landuko da, hala nola zaintzarako gaitasun eta abileziak, edo giza laguntza-sareen sustapena eta dagoeneko indarrean dauden baliabideen ezagutza. Ondoren dator, gutxienez 10 orduko iraupenarekin, prestakuntza berezia edota egokitua; bertan zaintzaileen behar zehatzen arabera mendekotasunaren edukietako bat edota gehiago jorratuko dira: gaixotasun fisikoa, buruko gaitz larria, minusbaliotasun fisikoa edota zentzumenekoa, minusbaliotasun psikikoa eta adimenekoa. Horiek horrela eta amaitzeko, pertsonak sendatzeaz gain, pertsonak osatu egin behar dira, osasuntsu bizi ahal izateko. Horretarako norbere zaintza bultzatu behar da eta bide batez zaintzaileak, neurri batean edo bestean denok mendeko baikara edota izanen gara. Zaintzaren eta zaintzaileen gizarteratze-mailan, aitortzan, gaitasunean eta prestakuntzan emango diren ekintzak guztion bizi-kalitatean islatuko dira, guztion onerako hain zuzen. Pablo Arrieta · Irakaskuntza Saila. INGEMA