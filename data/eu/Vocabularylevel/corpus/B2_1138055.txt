Aldizkari Digitala Igor Otxoa: "Donostia 2016 lurralde osoko egitasmoa da" Donostia 2016ko egitasmoaren zuzendari-kargua hartu du Igor Otxoa musikariak. Egitasmoaren muina kultura eta gizarte-eredua eraldatzen laguntzea dela dio, eta horretan kultura eragileen lana ezinbestekoa dela gaineratu du. Poloniako Wroclaw hiriarekin batera izango da Donostia Europako kultura-hiriburu 2016an. Hiriburuak bakarrik aurkez daitezke hautagaitzara, baina zuek esan duzue Euskal Herri osoko eremuan lan egin nahi duzuela. Nola gauzatzen da hori? Bai, eta gainera proiektua bultzatzen dutenak Donostiako Udalaz gain, Gipuzkoako Foru Aldundia eta Eusko Jaurlaritza dira. Egia da izena Donostiak duela, baina guk lurraldeko proiektu gisa hartzen dugu Donostia 2016 egitasmo orokorra. Proiektu horren barruan sartuko litzateke euskararen lurraldea. Donostia 2016 egitasmoaren ezaugarri nagusietako bat dena zalantzan jartzea izan zen. Asko dago kentzeko, suntsitzeko, birmoldatzeko? Dena da eraldatzailea. Batzuetan zerotik hasi beharra dago, eta beste batzuetan dagoenarekin egiten da aurrera. Proiektuaren muina kultura-eredua eta gizarte-eredua eraldatzen laguntzea da. Kontziente gara gure mugak zein diren, baina egia da guk ez dugula ezer asmatu, jendeak eta eragileek esandakotik eratorri zela proiektua. Gizartean bertan dagoen eraldaketa da, eta nik uste dut momentu egokian datorrela. Eraldaketarako eta laguntzarako tresna bezala ikusten dut nik, baina, esan bezala, beste eragileak ere horretan baldin badaude. Beste ildo garrantzitsu bat ezberdinen arteko elkarlana da. Bizitzen ari garen fase honetan, Donostia 2016 tresna baliagarria izan daiteke gure herrian kulturaren bitartez elkarren arteko ezagutza gehiago bultzatu eta zubiak eraikitzeko. Donostia eta inguruak eraldatzen hasiak dira? Bai, pausoak ematen ari dira. Nik uste dut lehen erabiltzen ez genituen hitz asko orain ohikoak direla: parte-hartzea, prozesua… Orain arte Donostia erakusleiho gisako hiria izan da, eta orain gauzak beste modu batean egin nahi dira. Eragileak eta instituzioak horretarako gaude. Denon sinergiarekin prozesu interesgarriak eman daitezke.     2016ra begira ez da helburua bakarrik garrantzitsua, bidea ere garrantzitsua da. Elkarte asko batuko dituzue urte horretan eztanda egiteko. Nola doa bide hori? Berez, 2020ra arte dago pentsatua egitasmoa. Esan bezala, proiektu honen ardatza prozesua da eta ez soilik 2016an ekitaldi handi bat antolatzea. Ikastea, lan egitea eta beste modu batzuk gizartean sustraitzea gura dugu. Tolosa-Donostiako 2016ko Txotxongiloen Munduko Kongresu eta Jaialdia egitea aurreikusten da. Bai, gure asmoa hori litzateke. Badaude beste hainbat kongresu eta jaialdi garrantzitsuak direnak hirira edo lurraldera ekarri eta bertako eragileekin lantzeko. Txotxongiloen kasuan asmoa da atzerriko beste sortzaile batzuekin harremanetan jartzea proiektuak garatu eta 2016an ikusgai egoteko. Gurea kanpora eraman, baina baita kanpoan egiten dena hona ekarri, kanpoan zer egiten den ikusi, ulertu eta ikasteko. Dimentsio internazionala ematea gure artista, sortzaile, ekoizle eta konpainiei eta baita alderantziz ere.       Wroclaw hiriarekin (Polonia) batera zein egitasmo dituzue? Wroclaweko zuzendari artistiko berria gurera etorri zen. Termino orokorretan hitz egin genuen; ez dugu ohiko jaialdia nahi, baizik eta gure burua birkokatu eta birmoldatu. 2016ko Europako kultur hiriburua bi hiriburuen artean egingo da, eta elkarlana bultzatu eta garatzea da asmoa. Zerk erakarri zintuen proiektu honetatik? Nik uste dut aukera paregabea dela. Batzuetan ez gara konturatzen zer dimentsio izan dezakeen. Kultura arloko eragile eta instituzioak horri begira egoten direnez, arlo asko landu daitezke, ez bakarrik Donostian, baita lurralde osoan ere: turismo kulturala eta enplegua sortzea, herrialdea dinamizatzea, dinamika berriak sortzea gizarte-mailan… 2016ko egitasmoa oso zabala da. Kultura ulertzen du ez arte moduan, baizik eta gizarte-arloak ukitzen dituen ekimen moduan. Gu egiten gaituen kultura bezala: gastronomia, bizitza lasaia, kirola, arkitektura, garapen jasangarria, merkataritza… hainbat arlo jorratzeko aukera ematen du. Dimentsio handia izan dezake hau guztia eraginkor egitea lortzen badugu. Nik gauzak aldatzeko aukera bat ikusi nuen, gainera, oso momentu egokian datorrena. Nola ikusten duzu euskal kulturgintza? Proiektu honetan sartu aurretik Arkaitz eta biok hainbat kultura-eragile eta sortzailerekin hitz egiten aritu ginen. Nik uste dut ez dela egon euskal kulturan estrategia bat garatzeko dinamika. Nor bere aldetik ibili da eta oso gauza interesgarriak egin ditugu, baina estrategia bat falta izan zaigu. Uste dut orain jabetu garela horretaz. Momentua da sortzaileek, instituzioek… adosteko gutxieneko horiek eta gure kulturak eman behar dituen pausoak zein izango diren zehazteko. Hausnarketarako esparru handia zabaltzen da eta ea guztion artean urratsak ematen ditugun.  