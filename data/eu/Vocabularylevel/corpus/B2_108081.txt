Docutec Mikel Antero: "Aurreritziak nituen surflariei buruz" Hasiberriak telesaileko Jokin ezagutzen al duzu? Ez, agian, uste duzun bezain ongi. Bere zaletasunak eta ilusioak ezagutu nahi badituzu, segi irakurtzen. HABE.- Zu ere hasiberria zara, telebistan behintzat. MIKEL ANTERO.- Antzerkian badaramatzat lauzpabost urte. Laburmetraietan ere aritu izan naiz Arte Ederretan eta anaiarekin ere bai laburmetraietan... Baina telebistan, bai, telebistako mundu zoro honetan hasiberria naiz. H.- Hasiberriak -en Goenkaleko hainbat antzezle gazte ari dira. Eta gazte horiek Goenkalen eskarmentu handiko aktoreen ondoan aritu dira, eta haien ondoan ikasi dute. Hasiberriak taldeko aktore askok ez dute zorte hori izan, eta atzematen da... M.A.- Ikasketak bukatu, eta berehala hasi bazara aktore, falta zaizu eskarmentu hori. Eta Goenkaletik ezagutzen dituzuen Manex Rekarte 'Julen', Aintzane Gamiz 'Elene', Gorka Igartua 'Guti' eta horiek guztiak ikusita, asko ikasi dugu, egia esan. Nik musikarekin konparatzen dut. Ni musikaria naiz, eta hori da gitarra klasikoa eta gitarra elektrikoa jotzea bezala. Biak gitarrak dira, baina ez da gauza bera. Ni antzerkian aritu naiz, baina telebistan kamara non dagoen jakin behar duzu, argiak nondik jotzen dizun ikusi... hamaika kontu txiki. H.- Musika ze jotzen duzu, bakarka? M.A.- Taldean. Ever4 du izena, eta hor gabiltza asteburuetan entsaiatu eta entsaiatu. Euskaraz jotzen dugu, eta bertsio batzuk ingelesez. Nik gitarra jotzen dut, eta kantaria ere banaiz, eta letrak idazten dituena. Heavy-rock antzeko zerbait jotzen dugu. Berbena-taldeetan ere jo izan dut, baxua. Julenen marrazkiak Mikelek egiten ditu H.- Aktore ari zara. Ez al duzu sekula pentsatu Goenkalekoekin konparatuko zaituztela? Eta Hasiberriak saioari ez al dio kalterik egiten Goenkaleren ondoren emateak, Goenkale nahiko ona baita. M.A.- Normala da konparatzea. Azken batean, Pausoka da bien ekoizlea eta jarraian ematen dituzte. Eta kalte egiten digu jendeak uste duelako gure saioa ere Goenkale dela. Niri kalean askotan esan didate:'A, Goenkalekoa'. 'Ba, ez. Sentitzen dut'. Baina audientzia ere hor sartzen da, eta Goenkale ikusten duen jendeak jarraitu egiten du ETBn zapping egin gabe. Baina Hasiberriak sailak ere badu bere jendea. H.- Antzerkian ikusitako azken lana? M.A.- Ez zen antzerkia. Stom perkusio-festa. Gazteen Antzerki Topaketan sariak banatzera joan ginen, eta Pepin Tré ikusi nuen, eta oso ona, 'Faemino y Cansado'ren umore hori... Monty Python ere atsegin dut. H.- Eta surfa atsegin duzu? Surflari zara Hasiberriak -en. M.A.- Aktore bezala, ba egin behar dena... Baina, adibidez, Gutik gitarra jotzen du. Gitarra entzuten denean, nik jotzen dut gitarra, edo Julenen marrazkiak nik egindakoak dira. Eta surfa egin behar denean, ez dit beste inork egiten. Baina ikasi egiten da. Manex eta biok ibili ginen surf-ikastaro batzuetan, taula hartu eta neoprenozko jantzia, eta piska bat saltseatzen. Gozada bat da. Baina jendeak dauka pentsakera bat... Eta itsasoa errespetatzen dute. H.- Zer esan nahi duzu, aurreritziak zenituela surflariei buruz? M.A.- Zurriolan ikusten dituzu surfean, eta 'a ze pijo-koadrila'. Jende oso majoa da. Ez nuen espero horrela izango zenik, eta kirol dibertigarria da. H.- Surfean aritzeko taularekin zerbait barregarria gertatu zitzaizun Hasiberriak -en. M.A.- Nahikoa barre egin zuten nire kontura. Jokinen gelan sartu behar nuen taula eta guzti, eta trabatuta gelditzen nintzen atearen kontra. Gaztedi anitzagoa H.- Hasiberriak saioko gidoiei buruz zerbait esaten ausartuko zara? Abestien letrak idazten dituzu, poesia, laburmetraientzako gidoiak... Beraz... M.A.- Ez naiz hasiko neure teilatuari harrika. Jende asko dabil. Eta gero bateratu egin behar dituzte. Ez dugu kexarik. Ikasten dugu ikasi beharrekoa eta listo. Gai asko dago. Baina gaur egungo euskal gaztedian tribu asko dago, eta nahiz eta pertsonaia bakoitza ezberdina izan, tribu horietako asko falta dira. Dago gaztedi-klase bat, falta da tribu-aniztasun hori, kolore hori. H.- Esaterako? M.A.- Donostiako Alde Zaharreko gaztedia, edo herri txikietako jendea... Goenkaletik etorri diren pertsonaiak herri txiki batetik etorri dira, Arraldetik, eta hala ere segituan hiriko estetika hartu dute. Guti da piska bat jarraitzen duena kolore berezko hori izaten, baina nik gehiago sartuko nuke. Eta estetika, eta inork ez diezadala labanarik sartu, yankee-a da. Ukitu hori du. Baina zerbait berria da, hemen egin gabea. Jendea oso gaztea da, gidoilariak gazteak dira... Hori gustatzen zait. H.- Eta saioko neskak, eta hainbat mutil oso kezkatuta arroparekin. M.A.- Bai, ba! (Aurpegian antzematen zaio ez duela estilo hori maite) Oso Melrose Place. Gaurko gazteak badakizu... Jarraitzailerik finenak ere 10-14 urte bitartean ditugu, nahiz gaueko hamar eta erdietan hasi. H.- Eta Mikel Antero Jokin bezain neskazalea da? M.A.- Uf! Nahi bai hain erraz egitea! Baina ez. Jokin berezia da, 'harroskoa'. Ahula da, jendea behar du azpian bera gainean egoteko.