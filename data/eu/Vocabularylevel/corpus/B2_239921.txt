Docutec Gorrotoz bizi, gorrotoz hil Taldeetan antolatutako gazteak Erdialdeko Amerikako hirietan jaun eta jabe dira, eta euren legeak ezartzen dituzte kalean; gobernuek ezin dituzte kontrolatu. Ane Zabala Llona/   Hamar urte baino gehiago pasatu dira Erdialdeko Amerikan gerrillek eta armadek bakea sinatu zutenetik, baina ezin daiteke esan kaleak lasai daudenik. Azken urteetan, mara deituriko gazte taldeak bilakatu dira kalean jaun eta jabe berriak. Beren legeen arabera agintzen dute eta neurrigabeko indarkeria darabilte. El Salvador, Honduras eta Guatemalan daude, batez ere, baina poliki-poliki munduko bazter guztietan ari dira halako taldeak agertzen. Hainbat mara talde daude. Indartsuenak MS-13 edo Mara Salvatrucha eta M-18 dira. Bakoitzak bere eremua du eta arerioak dira. Taldekideek hamabost eta hogeita bost urte bitartean izaten dituzte eta gehienak baliabide ekonomiko gutxiko familia desegituratuetatik datoz. Droga kontsumoa ohikoa da marero-en artean, eta gehienak kartzelan egonak dira. Talde bakoitzak bere sinboloak, ikurrak, hizkera eta tatuajeak ditu. Hilketak, droga kontsumoa, lapurretak eta eraso sexualak egunerokotasunaren barruan sartzen dira eta xantaia erabiltzen dute dirua lortzeko. Hiri askotan garraio publikoa kontrolatzen dute eta bilduriko diruaren zati handi bat hartzen dute. Gainera, dirua eman nahi ez dutenak inolako zalantzarik gabe hiltzen dituzte. Ez daukate idealik. Filosofia bakarra dute: norbanakoaren eta besteen bizitza arbuiatzea. Hala ere, oso ondo antolatuta daude. Leku bakoitzean mara taldeak azpitaldeetan antolatuta egoten dira, bakoitzaren eremua kontrolatuta egoteko. Denak antolatzen dituen pertsona bat dago hiri bakoitzean, eta azpitalde bakoitzean buruzagi bat dago, buruzagi nagusiak esaten duena besteei helarazteko. Buruzagiak aukeratzeko orduan, bakoitzaren jarrerak garrantzi handia izaten du. Hala, etsaien taldeko norbait hiltzeak mailaz igotzen laguntzen die. Bi printzipio besterik ez dute: leialtasuna eta elkartasuna. Marero-ak egin dezakeen okerrena taldea utzi eta arerioen taldean sartzea da. Hori traiziotzat jotzen dute eta heriotzarekin ordaintzen dute. Bestetik, beste kideren bati babesa, droga, dirua edo janaria ematea ukatzen badiote, edo taldea uzten badute, hil egiten dituzte. Mara-k 80ko hamarkadan sortu ziren, Los Angelesen (Kalifornia, Ameriketako Estatu Batuak). El Salvadorko gerra zibilaren ondorioz, familia askok AEBetara alde egin behar izan zuten. Han miserian eta familia arazoekin bizi behar izan zuten eta horrek kalera eraman zituen gazteak. AEBetan urte gehiago zeramatzaten etorkinek ez zieten uzten euren espazio propioak izaten eta antolatu egin ziren. Hala eratu ziren Mara Salvatrucha eta Mara 18 taldeak. 1992an, El Salvadorren bakea sinatu zutenean, AEBetako Gobernuak milaka gazte El Salvadorrera bueltatzeko agindua eman zuen, gerra amaitu ostean asilo politikoa bukatu zitzaielako. Hala, mara-k Erdialdeko Amerikan barreiatu ziren. Oraindik ere AEBek Erdialdeko Amerikara bidaltzen dituzte gazteak. Hondurasera, Tegucigalpako aireportura ehunka marero iristen dira astero AEBetatik, hango legea ez errespetatzeaz akusatuta. Aireportuan aurrekari penalak dituzten aztertzen dute eta, hala ez bada, aske uzten dituzte. Gazteak mara taldeetan sartzen dira eta jendea mehatxatzen eta hiltzen jarraitzen dute. Kartzeletan, borrokak ez dira gelditzen Hondurasek zazpi milioi biztanle ditu eta horietatik milioi erdi marero-ak dira. Munduan hilketa gehien gertatzen diren herrialdeetako bat da. Azken lau urteetan, 14.000 hilketa izan dira. Askotan hilotzak lepoa moztuta, eskuak lotuta edo tirokatuta agertzen dira. El Salvadorren, berriz, 450.000 arma baino gehiago zibilen esku daude, eta nazioarteko eta El Salvadorko erakundeek diote gizartea desarmatu behar dela indarkeriaren arazoa bukatzeko. Izan ere, Gobernuaren datuen arabera, El Salvadorren 10.000 marero baino gehiago daude eta egunean bederatzi pertsona hiltzen dituzte batez beste. Aurtengo urtarriletik maiatzera, 1.335 hilketa izan dira eta gehienak marero-ek egin dituzte. Gobernuek legeak gogortuz konpondu nahi izan dute arazoa, baina kartzelak marero-z bete dira eta han MS-13 eta M-18 taldeen arteko borrokak areagotu egin dira. 2002an, Hondurasko El Porvenir espetxean 69 preso hil ziren itota. Iaz, berriz, San Pedro Sula kartzelan sute bat eragin zuten eta MS-13ko 107 preso hil ziren. Joan den astean, aldiz, marero-en arteko borrokak piztu ziren Guatemalako lau espetxetan eta 35 lagun hil ziren. Egoera hobetzeko, zenbait erakundek bergizarteratze ekimenak proposatu dituzte, baina oso zaila da marero-ak berriz gizarteratzea, jendeak ez dituelako onartzen eta taldekideek hil egiten dituztelako. Zigor neurriak Gobernuek lege bereziak egin dituzte 'marero'-en kontra. Erdialdeko Amerika osoan, marero-en arazoa konpontzeko, bide polizialera eta judizialera jo dute. Hondurasen, operazioak gero eta ohikoagoak dira. Gazteei 20 eta 30 urte bitarteko kartzela zigorrak ezartzen dizkiete, legez kontrako elkarte batekoak izateagatik. Legea gogortu baino lehen, MS-13 eta M-18 marekin elkarrizketa bultzatzen saiatu ziren, baina ez zuten ezer lortu. El Salvadorren, berriz, Gobernuak marero-en kontrako lau plan jarri ditu martxan, baina indarkeria ez da gelditu. Azken neurriak ekainaren 20an jarri zituzten abian. Marero-ak terrorismo delituak egiteagatik epaitu nahi dituzte, bost eta hogei urte bitarteko kartzela zigorra ezartzeko. Hala ere, epaile batzuentzat, terrorismo delitua egon dadin, Estatuaren segurtasunaren kontrako mehatxu politikoa egon beharko luke, eta horrelakorik ez dago marero-ekin. Gobernuek ezin dute egoera kontrolatu. Irtenbideak aurkitzeko, ekainaren 29an Tuxtlako Elkarrizketa Mekanismo eta Hitzarmenen Goi Bilera egin zuten Tegucigalpan (Honduras) Erdialdeko Amerikako estatuetako gobernuburuek. Bilerako puntu nagusietako bat fenomenoa ikertzea eta neurri gogorragoak jartzea izan zen. Bide polizialaren eta judizialaren porrota ikusita, Nikaraguan bide berri bat jorratzea erabaki dute. Polizia, indarrez erantzun beharrean, gazteekin harremanetan jartzen da eta aisialdirako beste aukera batzuk eskaintzen dizkiete.