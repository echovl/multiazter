Docutec Bizi testamentua Bizi testamentuaren legea berehala onartuko du legebiltzarrak, Horren inguruko azalpen labur batzuk datoz albiste honetan. Bizi-testamentuaren Legea udan onartzea espero du Osasun Sailak L.K.G./Gasteiz Eusko Jaurlaritzak Bizi-testamentuaren Lege proiektuaren zirriborroa lantzen jarraitzen du, eta udan onartu ahal izatea espero du. Ildo horretan, Lakuako Osasun Sailak egunkari honi atzo baieztatu zion prozesua «arazorik gabe» doala, eta gaur egun abian dela zerikusi duten talde eta elkarteek testuari ekarriak egiteko fasea. Horrek ekainera arte iraungo luke, eta, gero, Legebiltzarrari aurkeztuko litzaioke. Legearen arabera, Arabako, Bizkaiko eta Gipuzkoako edozein herritarrek aldez aurretik zehaztu ahal izango du sendagileek eman beharreko tratamendua bizitzaren amaieran delarik. Horretarako sortuko da bizi-testamentuen errolda nagusia, non 18 urtez gorako pertsona guztiek, gaixo zein osasuntsu egonda, bizitza bukatzen ari zaiola nola jokatu argi eta garbi azalduko duten. Osasun sailburu Gabriel Inclanek berak iragan martxoan iragarri zuen norberaren borondateen aurrerapenak muga izango duela indarrean den legedia, hots, soil-soilik eutanasia pasibo edo zeharkakoa erabiltzeko eskubidea izango dela. Eutanasia pasiboa da aplikatu gabe uztea hilzorian dena bizirik mantentzeko teknikak. Zeharkakoa da gaixoari substantziak ematea —lasaigarriak ohi dira—, horrek heriotza ekartzea litekeena dela jakinda ere, hilzorian badago edo jasaezinezko minak jota. Araban, Bizkaian eta Gipuzkoan, 1997. urtean abiatu zen bizi-testamentuaren aldeko ekimen parlamentarioa. Nafarroan ere bidean da gaur egun bizi-testamentua arautzeko legearen tramitazioa.  