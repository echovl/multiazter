Docutec Bullyng Badabil ezkutuki eskoletan beste gaitz oso kezkagarria, inork gutxik aipatzen duena, eta, nire ustean behintzat, isil-gordean sekulako minak eragiten ari dena gaztetxoetan. Egunero. Hemen. Gurean. Ikasleen arteko bortxakeriaz ari naiz. JESUS MARI MENDIZABAL/ Asko hitz egiten da eskola-porrotaz, asko idazten da gaurko gaztetxoen balore faltaz. Asko. Baina, horiek biak arazo larriak izanik ere zinez, badabil ezkutuki eskoletan beste gaitz oso kezkagarria, inork gutxik aipatzen duena, eta, nire ustean behintzat, isil-gordean sekulako minak eragiten ari dena gaztetxoetan. Egunero. Hemen. Gurean. Berdinen arteko bortxakeriaz ari naiz, ikasleen arteko beldurrarazteez. Tratu txarrak, horra. Bullyng izena eman diote; hau da, ikasle batek, maiztasunez eta denbora luzez, beste ikasle batek (edo batzuek) burututako ekintza txarrak jasatea: hauxe litzateke bullyng-a, Olweus irakasle aditu eskandinaviarraren esanean. Kezkaren larriak akuilaturik, mintzaldi bat antolatu genuen joan den astean gure ikastetxean, Ruben Belandia jaunak emana, gai garrantzi handiko honen gainean. Ez dugu damurik entzunaz eta ikasiaz. Gaztetxo erasotzaileak (gaineko dabilenak) egundokoak eta bi egiten omen dizkio gajo erasoari (azpian hartuari): bultza, mehatxu, ostikoz jo, iraindu, gogoa bihurritu, zurrumurru faltsuak atera... Beti ere jende heldurik ez den unetan eta bazterretan. Ni nagusi edo hezurrak hautsi, eta ahulenak amore. Isilean daramate trama eta drama biek ala biek ere. Irakasleak zein gurasoak ez dira apenas sekula enteratzen; enteratzekotan, berandu. Eskola guztietan, gizarte-maila orotan. Gero zerak, ondorio gisa: izua, antsietatea, eskolarekiko fobia, harremanetarako zailtasunak, bere buruaz lotsa, bere buruaz besterako prest... Ez da gero broma. Zer dela uste duzu infernua? Hura da demonioaren eta bere zerbitzarien leize izugarri bat, non... baten batzuk egunero dauden etsian oinazez lehertzen, isilean gorriak jasaten.    