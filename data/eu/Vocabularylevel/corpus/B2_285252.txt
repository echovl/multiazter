Docutec Kepa Junkera: "Euskara txalaparta bezain magikoa da" Donostiako Miramar Jauregian dagoen Euskal Herriko Goi Mailako Kontserbatoriora hurbildu gara, Musikenera, hain zuzen ere. Kepa Junkera bilbotar musikari internazionala elkarrizketatzeko gelaz gela aritu gara bila. Hara non, 104. gelan aurkitu dugu bere tramankulu guztiekin 2006.urtean argitaratuko duen diskorako abesti bat konposatzen! Erantzungo ote die gure galderei? Bai, noski! Diskoa noiz argitaratuko duen jakin nahi baduzu, adi irakurri izan dugun solasaldia. HABE.- Euskal Herriko Goi Mailako Kontserbatorioan, Musikenen, gaudela aprobetxatuz, zein da Euskal Herrian musikari profesional bihurtzeko bidea? KEPA JUNKERA.- Musikene apustu interesgarria dela uste dut, nahiz eta oraindik asko garatu behar duen egitasmoa izan. Zentro honetan musika-mota ezberdinak irakasten dira: jazza, musika klasikoa... baina, nire ustez, zenbait gauza musikari-gai guztiei irakatsi behar bazaizkie ere, zentroa utzi eta norbere musika sortu eta borrokan hastea da lanik zailena. Baina, nahikoa da jakin-mina, musika sortzeko beharra eta besteei erakusteko gogoa. H.- Nola ikusten duzu musika euskalduna? K. J.- Nire ustez, ezjakintasun handia dago. Herrialde txikia da gurea eta gazteengandik sakrifizio handiagoa eskatzen du. Musikari gazteek gehiago berritu beharko lukete. Eta horretarako Euskal Herritik kanpo joan beharko lukete. Talde asko erre egiten dira beti leku berean, entzuleak ere berak direlako. Ez dira oxigenatzen eta aukerak galtzen dituzte. H.- Nor izan da zure erreferentea musikaren munduan? K. J.- Etxean, gure ama. Bera dantzaria zen eta gure aitonak pandereta jotzen zuen. Amak txikitatik erakutsi zizkidan gure erritmoak. Hala nola, arin-arina, fandangoa... Geroago, trikitixaren munduan, Laja, Leon, Fasio edo Mauricio panderetarekin. Oskorri taldea ere izan da nire erreferenteetako bat. H.- Nola ikasi zenuen hainbeste musika-tresna jotzen? K. J.- Bakarrik. Autodidakta izan naiz beti. 10 urte nituenean hasi nintzen eta orain 40 ditut. Hasi nintzenean ez zegoen klaserik. Lagun batek trikiti zahar bat utzi zidan eta nire kabuz hasi nintzen ikasten. (Horregatik daukat nire teknika propioa). Pixkanaka soinua ateratzen hasi nintzen eta gero konposizioak egiten. Ondoren, disko bat ateratzeko produzitzen ikasi nuen. Jolas baten antzera hasi zena bizimodu bihurtu da. H.- Nondik ateratzen duzu klaseak eman eta disko bat konposatzen behar duzun denbora? K. J.- Klaseak ematen ari naizela sortzen ari naiz. Kontzertu batean ere bai. Momenturo ikasten dut. Kontzertuetan, adibidez, nire entzuleen sentimenduak eta nireak nondik doazen kontrastatzen saiatzen naiz. Hor jada, disko berri bat sortzen ari naiz. H.- Zergatik uste duzu lortu duzula arrakasta, bai hemen eta bai kanpoan, euskal musika-tresna tradizionalak oinarri hartuta ? K. J.- Ez dakit. Beti naturaltasunez agertu izan naiz. Pertsona langiletzat dut neure burua, nire eskuetan dagoen guztia ematea gustatzen zait eta nire lana asko atsegin dut. Egiten dudan guztian sinistu eta gozatu egiten dut. Jendearekin atsegina izaten saiatzen naiz eta ez dut uste inoiz ezer apartekorik egin dudanik. Agian horregatik izan dut jendearen babesa eta onarpena. H.- Zenbaiten ustez, euskal musikak ez du lekurik Euskal Herritik kanpo. Zer deritzozu? K. J.- Jendeak hori uste du; gure musikarekin ez dagoela hemendik irteterik. Nik beti uste izan dut musika edonork eta edonon entzun daitekeela. Aldiz, kosta egiten da hau sinistu eta bere aldeko apustua egitea. Konplexu asko ditugu hemen; askok besteek baliabide gehiago dituztela esaten dute. Eta agian horrela izango da. Baina, besteentzat interesgarriak diren gauzak egiten ikasi behar dugu, gure oreka pertsonalarekin gustura gauden heinean. Nik ez nuke inoiz jendearentzako zerbait egingo ni konbentzitua egon gabe; enkarguzko musikaria banintz legez. Nik beti irteten zaidana, ahal dezakedana, dakidana egiten dut, urte askotan bilatutako oreka pertsonala alde batera utzi gabe. H.- Euskal Kultur Elkartearekin egindako kolaborazioak zeri erantzun zion? K. J.- Kolaborazio bat egin genuen Frantzian bizi den Iparraldeko gitarrista batekin; Silvian Look du izena. Baita ere, Zaireko Lokua Kanzarekin, Iraneko Chemirani perkusionistarekin, Zuberoako Maddi Ohienart eta ni ere egon nintzen. Musika eta kultura ezberdinak ulertzeko modu ezberdinen inguruan antolatu ziren kontzertuak. Nik horretan sinisten dut. Honelako musikak gauza bat du oso ona: inoiz ez da berdina. Adibidez, pop-a abesten dutenek ia beti estetika berdina dute, beti jende bera dira, beti musika-tresna berdinak erabili behar dituzte. Ni, berriz, bakarrik ager naiteke taula gainean; edo orkestra batekin, nire taldearekin, laukote edo hirukote bezala... askatasun handiagoa dut. Eta proiektua horren haritik egin zen. H.- Orain ere, esku artean izango duzu proiekturen bat. Ez al da horrela? K. J.- Momentu honetan 2006ko irailean aterako dudan diskoa ari naiz prestatzen. Aurreko diskoetako hariari jarraitzen saiatu naiz. Beste musikari eta kulturekiko lotura izango du; baita kontrasteak eta zirrara sortuko duten elementuak ere. Musika alaia bilatu dut, baina sakona aldi berean. Momentu honetan buru belarri sartua nago lan konplexu honetan. H.- Badakigu euskara ikasten saiatu zarela; nola zabiltza? K. J.- Konpondu gabeko arazoa da niretzat. Bilbotarra naiz; Errekaldekoa. Eskola nazionalera joan nintzen eta han euskararen gaia gogor zegoen. Niri Pedro deitzen zidaten; atera kontuak. Nik mundu euskalduna eta Euskadi trikitixari esker ezagutu ditut. Baina, arazoa nigan dago. Txikitatik eskola hartan frantsesa irakatsi zidaten eta ez dut hizkuntza gehiago ikasi. Ezta ingelesa ere. H.- Agian zuk gehiago beharko zenuke ingelesa euskara baino? K. J.- Nik lehenago ikasiko nuke euskara ingelesa baino. Niretzat zirraragarria da euskara. Gure kulturaren eta gure lurraren aberastasuna iruditzen zait. Euskara gaztaroan nire pertsonan sentitu eta bizi ezin izan dudalako izugarrizko pena daukat. Nire ustez denok jakin beharko genuke euskara; txalaparta bezain magikoa baita. Berezi eta bakar egiten gaituena eta sentitu, ukitu eta goza dezakegun zerbait. Gure kulturako elementu hauek berezi sentiarazten gaituzte eta aldi berean, talde bateko partaide. Honek ez du esan nahi mundura zabaldu behar ez dugunik. Aitzitik, gure aberastasunak trukatu egin behar ditugu. Niri izugarri gustatzen zait txalaparta ermitan; baina baita ere New Yorken, Argentinan... Aurten Sarajevon joko dut; Castilla La Manchan.... Nire ustez gure kultura besteekin bateratzen edo nahasten saiatu behar dugu. Hurbilagotik Gizon okupatua al zara? Okupatua baino gehiago, librea naiz. Okupatua nago nik horrela nahi dudalako. Hilabete opor hartu nahi izango banu egiteko beta badaukat. Baina, halere, ez dut uste deskonektatzeko gai izango nintzenik. Klaseak ematea eta estudiora joatea izugarri atsegin dut. Zer egiten du Kepa Junkerak denbora librea duenean? Normalean nire baserrian egoten naiz. Bilbon bizi naiz, baina Busturian, Urdaibai inguruan, baserri bat daukat; leku ikaragarri polita da. Bertan nire hiru seme-alabekin eta emaztearekin egotea gustatzen zait. Baita kirola egitea ere: bizikleta eta zesta-punta; nahiz eta honetarako ez dudan horrenbeste denbora ateratzen. Bidaiatzea ere asko maite dut. Musikariek asko bidaiatzen duzue? Egia esan, nahikoa bidaiatzen dut. Halere, familia dudanez geroztik, bidaiak mozten saiatzen naiz. Esaterako, astelehenean Uruguayen nengoen, gero Argentinan eta iganderako, etxean bueltan. Orain nahiago dut gure seme-alabekin denbora gehiago pasa, txikiak baitira eta hazten ikusi nahi ditut. Egongo da bidaiatzeko denbora eta aurretik ere egon da. Dena den, ahal dugunean, guztiok elkarrekin bidaiatzen dugu. Zenbat leku okupatzen du musikak zure etxean? Nire kasuan, gehiegi. (Barreak). Gure amaren etxean bizi nintzenean hainbat tramankulu eta disko pilatzen nituen korridorean, amak ia-ia etxetik bota ninduen arte. Gaur egun, era guztietako musika-tresnen bilduma egiten dut: albokak, panderetak eta, nola ez, eskusoinuak. Gertatu zaizkidan gauzen oroigarriak ere gordetzen ditut. Inspiratu nauten gauzak dira; benetan aberastu nautenak. Zein talde atsegin eta entzuten dituzu? Denetarik entzuten dut. Nire ordenagailuan, adibidez, 10 egunez segidan entzuteko adina musika dut gorderik. Jazza asko gustatzen zait, batez ere europarra. Astor Piazzola argentinarrak egiten duen musika ere goresten dut. Eta nola ez, mundu zabaleko kulturen musika ezberdinak entzutea aberasgarria egiten zait. Halere, ezin dizut esan talde bakar bat. Musika asko entzuten dut eta edozein motatakoa. Edozein motatakoa? Edonor aipatzearren... Bisbalen musika ere entzuten duzu? Edozein musika estilotatik ikasten dut. Zer egingo nukeen eta zer ez ezberdintzen laguntzen dit. Eta hori ez da gutxi. Edozein produkturen atzean beti daude interesgarriak diren profesionalak. Beste batzuek egiten dituzten lanak nik ez nituzke inoiz egingo; halere, ez nuke jakingo nola egin eta beraiek baino askoz okerrago egingo nituzke. Bisbalen kasua izan daiteke hau. Dena den, beraien lana baloratzen eta errespetatzen dut, honetarako ere esfortzua eta sakrifizioa egin behar baita. Kepa Junkera: zenbait datu - Bilbon Jaio zen, 1965. urtean. - Errekalde auzokoa da. - Athletic futbol-taldearen jarraitzaile amorratua da; bazkidea ere bada. - 10 urterekin hasi zen musikan jolas moduan. - Euskara bizi eta sentitzen du, nahiz eta oraindik "gainditu gabeko ikasgaia" duen. - Musikari autodidaktatzat du bere burua. - Pertsona lasaia, naturala eta hurbila dugu. Batzuetan, baita lotsatia ere. - Zaletasunak: kirola, musika, musika-tresnen bilduma egitea eta bidaiatzea. - Hiru seme-alaba ditu; beraiekin denbora pasatzea du gustukoen. - Konposatu eta produzitzeaz gain, Musikene musika-eskolako irakaslea da. 