Docutec «Gizartean guztiak ezberdinak gara, eta hori onartu behar da» Publizitateak zabaltzen dituen estereotipoetatik urruti dauden emakume askorentzat oso garai latza izaten ahal da uda. Dietaren eta mehetasunaren «diktadurari» aurre egiteko, Allegro-Fortissimo izeneko elkartea osatu berri dute Iparraldean. Nana eta Chantal LESCOUT - Allegro-Fortissimo elkarteko bozeramaileak Publizitateak zabaltzen dituen estereotipoetatik urruti dauden emakume askorentzat oso garai latza izaten ahal da uda. Dietaren eta mehetasunaren «diktadurari» aurre egiteko, Allegro-Fortissimo izeneko elkartea osatu berri dute Lapurdin, Nafarroa Beherean eta Zuberoan. Lehen ekintza dieta gabeko eguna antolatzea izan da. Allegro-Fortissimo 1989an Parisen sortu zen elkartea da. Pisu handiko emakumeak biltzen ditu nagusiki, eta xedea potoloak diren pertsonen aurkako diskriminazioari aurre egitea da. Duela lau aste, Chantalek eta Nanak ­izengoitiaz baliatzen da bietako bat­ elkartea Lapurdin, Nafarroa Beherean eta Zuberoan zabaltzea erabaki zuten. Oraindik oso berria da, baina emakume potoloak elkartuz gizartean onartuak izatea nahi dute. Nanak adierazi zuen bezala, «askok oso gaizki bizi dute lodi izatea. Sufrimendu handiko egoerak dira. Horri aurre egiteko garrantzitsua iruditzen zaigu elkartzea». Daukaten gorputzarekin aske eta lasaitasunez bizitzeko eskubidea aldarrikatzen dute 50 urtetik hurbil dauden bi emakume horiek. ­Elkartea osatu berri duzue Angelun. Zein da zuen xedea? Nana: Lodiak diren pertsona askok ez dute beren gorputza onartzea lortzen. Beraz, beharren arabera, ekintzak abiatzen saiatuko gara. Argi izan behar da, ez dugula nahi sortu bakarrik pertsona potoloak biltzen dituen ghetto antzeko bat. Baina askotan oso zaila egiten zaio bere gorputza lodia ikusten duen edonori igeritokira edo beste edozein lekutara joatea. Pertsona batentzat loditasuna arazo ez izateko laguntza ekarri nahi dugu. Zeure burua hobeki onartzen duzu zu bezalako gorputza daukaten beste pertsona batzuekin elkartzen bazara. Gure asmoa kanpo ateraldiak antolatzea da. Baina elkartea sortu berri dugunez, gurekin bat eginen duten emakumeekin ikusiko dugu zer ekintza mota eginen dugun. ­Mehea izateari ematen zaio garrantzia egun. Horren aurka egin nahi duzue? Nana: Pertsona askok sufritzen dute dieta eta gizartean onartuak diren estereotipoak direla-eta. Egun, mehe izatearen diktaduraren mende gaude. Lodiak diren pertsona asko ez dira kanpora ateratzera edo ostatuetara joatera ausartzen. Ausartzen ez direnez, etxean geratzen dira, eta gutxinaka-gutxinaka gizartetik baztertzen dira. Elkartuz, gizarte lotura hori berreskuratzea lortuko dugula uste dugu. ­Elkartea Parisen sortu zen duela 15 urte, eta elkargune bat izatearekin batera pertsona potoloek jasaten dituzten diskriminazioak salatzen ditu. Chantal: Lodiok jasaten ditugun diskriminazio guztien aurka egiten du elkartean, bai enpleguan, bai gizartearen hainbat arlotan ere. Adibideak asko izan daitezke. Gertatu izan da, esaterako hegazkin konpainietan pertsona sobera lodia izateagatik onartua ez izatea. Gertaera horiek salatzen ditugu. Gainera, Gobernu frantsesean sortu den gizentasunari buruzko batzordean parte hartzen dugu. ­Ezberdinak izatearen hautua aldarrikatzen duzue, beraz. Chantal: Bai. Gizartean jende artean ezberdintasunak daudela onartzen den heinean gauzak hobetuko dira. Gizartean presio handia dago, eta horrek bazterketa sentimenduak pizten ahal ditu. Bazterketa hori ez da bakarrik lodiekin gertatzen. Elbarriek edo koloreko pertsonek arazo berberak izaten dituzte. Arrazakeria formak dira. Bestalde, emakume guztiek ere bizi dute bazterketa hori. Telebista eta, bereziki, publizitatearen bidez zabaltzen den modelo femeninoa ez da emakume "normal" batena. Gizartean guztiak ezberdinak gara, eta ezberdintasun horiek onartu eta errespetatu behar dira. ­Berrikitan, dieta gabeko nazioarteko eguna antolatu duzue Angelun. Nana: Kanadarrek bultzatu dute ekimen hori. Helburua egun bakar batez lodiak garela ahaztea da. Diskurtso batzuk oso arriskutsuak izaten ahal dira. Guk onartzen dugu gizentasuna osasunerako kaltegarria izaten ahal dela, osasun arazoak egunero izaten baititugu. Baina askotan osasun arazoak aipatzearekin pertsona batzuk dietak egitea behartzen zaituzte. Potoloak diren pertsona askok dietengatik anitz sufritzen dute. ­Lodiak izan arren, zuek biak oso apaintzen zarete. Pentsatzen dute zaila zaizuela zuei egokituak diren jantziak aurkitzea... Nana: Ipar Amerika, Alemania eta Ingalaterra bezalako herrietan geroz eta gehiago ikusten dira emakume lodiak erakusten dituzten iragarkiak. Gauzak aldatzen ari dira, baina oso zaila zaigu, bai, guri egokitua den publizitatea aurkitzea. Gure neurriko jantziak saltzen dituzten saltegiak badira, baina Baionan bi bakarrik daude. Chantal: Desfileak egiten ditut saltegi batzuetarako. Guk ere koketak izan nahi dugu. Baina desfile batean 36 edo 38 neurria duten modeloak ikusten ditugularik, koketa izatea eta ongi janztea ez dela guretzat egina pentsatzen dugu. Hori ikustean emakume batzuek ez dute gehiago zaintzen beren burua, eta gizartetik urruntzen dira. -Lodia den norbait ikusten delarik, sobera jaten duela pentsatzen da askotan. Nana: Askok uste dute lodiak garela asko jaten dugulako. Ez da egia, haurretan garatzen den loditasuna baita. Telebistaren aurrean geldituz, kirolik ez eginez eta iragarkietako janaria janez loditzen dira. Haurrak ez dira potoloak arazo genetikoak dituztelako, eta hori salatzen dugu. Chantal: Nire familian 40 urtetik goiti emakume guztiak loditu dira. Nire kasuan gauza bera gertatu da. Horri menopausia gehitu zaio. Egoera ikusiz, pentsatu nuen ezin nuela bizitza osoa eman nire burua kontrolatzen, hots, dietak egiten. Ez dut onartzen lodia naizelako pertsonek ni epaitzea. Asko loditu nintzelarik, nire burua kontrolatzen ibili beharrean, bizi behar nuela erabaki nuen. Lasai bizitzeko eskubide hori taldea osatuko duten gainerakoekin ere aldarrikatuko dugu.