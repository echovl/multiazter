Docutec Taslima Nasrin: Hitzaren indarra Ezin esan emakume honen bizitza erraza izan denik; gogorra, oso gogorra izan baita. Ezin esan emakume honen bizitza erraza izan denik. Bere lehenengo senarra, poeta alkohol zale eta drogazalea, ezkondu eta handik hiru urtera hil zen bihotzekoak jota. Taslimaren ingurukoek ziotenez, senarrak maiz jipoitzen zuen emaztea. Alargun geratu ondoren, bigarren aldiz ezkondu zen, oraingoan kazetari batekin, baina ezkontzak urtebete baino ez zuen iraun. Hirugarren batean ere ezkondu zen Taslima, baina handik gutxira senarra Estatu Batuetara exiliatu zen. Taslimak beti esan du tratu txar fisikoak eta psikikoak jasan zituela hiru senarrengandik, eta zin egin du ez dela berriro ezkonduko. Lanbidez medikua den 40 urteko emakume honen bizitza poema erotiko batzuk argitaratzean hasi zen konplikatzen. 1993ko urrian, bestalde, Lotsa izeneko liburua atera zuenean, bere heriotz zigorra sinatu zuen. Ordutik hona ez du bakerik izan. Bere bizitzarekin bukatzen zuenari fundamentalistek 100.000 taka (2.100 €) eskaintzen ziotela jakitean, Taslima desagertu egin zen jendearen bistatik. Bi hilabete ezkutuan pasa ondoren, eta bere abokatuaren gomendioz, epaitegira joatea erabaki zuen. Epaileak libre utzi zuen, fidantza ordaindu beharrik ere izan ez zuelarik. Zazpi egun beranduago, eta Gobernuaren baimenaz, Taslima bere herria utzi eta Sueziara abiatu zen. Suezian bizi da gaur egun. Lotsa izeneko nobelan Taslimak fundamentalisten erasoa jasaten duen familia baten bizitza kontatzen du. Bere herriko zenbait jendek indiar fundamentalismoa bakarrik salatzen duela aurpegiratzen dio; berak honela erantzuten du: «Ez da egia diotena, liburuak fundamentalista oro salatzen baitu. Gertatzen ari dena lotsagarria da nire herriarentzat, nire Gobernuarentzat; lotsagarria nire gizartearentzat eta lotsagarria niretzat». «Nire herrian -zioen elkarrizketa batean- lege islamiarra emakumeen aurkako, jakinduriaren aurkako arma gisa erabiltzen da. Horregatik, iritsi naiz herri zibilizatu batek laikoa izan behar duela pentsatzera». Taslima Nasrin-ek emakumeen askatasunaren aldeko apustua egin du bere obra guztian. Honela dio berak: «Nire poesiak, nire prosak, nire produkzio osoak emakumeek dituzten eragozpenak adierazten ditu». Eta aurrerago: «Ez dakit nire poesia eta nire prosa onak ala txarrak diren, baina gauza bat badakit: idatzi dudan guztia bihotzetik atera zait».