Docutec New Orleanstik atera naiz orain dela bi ordu Jordan Flaherty sindikalista da, eta 'Left Turn Magazine' aldizkariko editorea. Desplazatuentzako gune batean bizitakoak kontatu ditu Counterpunch Internet gunean. BRIAN WHITAKER/   Jordan Flaherty sindikalista da, eta 'Left Turn Magazine' aldizkariko editorea. Desplazatuentzako gune batean bizitakoak kontatu ditu Counterpunch Internet gunean. Utzi berri dudan errefuxiatu gunean, Causewaytik gertu I-10 errepidean, milaka pertsona (gutxienez %90 beltzak eta pobreak) geldirik daude, makurtuta, lokatz eta hondakin artean, metalezko barrikaden atzean errukigabeko eguzkipean, guardian dauden soldadu armatuekin. Autobus bat pasatzen denean edozein tokitan gelditzen da, Poliziak zulo bat irekitzen du barrikadetako batean, eta jendeak hara korrika egiten du, nora eramango dituzten jakin gabe: Baton Rouge, Houston, Arkansas, Dallas edo beste edonora. Esan didatenez, Arkansasera doan autobus batean igoz gero (adibidez) ez dute Baton Rougen jaisten uzten, bertan familia eta babeserako tokia izanda ere. Arkansaseko aterpera joan beste aukerarik ez dago. New Orleansera bila joan dakizukeen jendea izanez gero, eremutik 27 kilometrora bakarrik gertura litezke. Kanpalekuan bidaiatu dut eta Gurutze Gorriko, Salbamendu Armadako, Guardia Nazionaleko eta Poliziako langileekin hitz egin dut eta atsegin agertu baziren ere, inork ezin izan dit jakinarazi autobusak noiz iritsiko diren, ezta zenbat izango diren, nora joango diren edo bestelako informaziorik ere. Gertuko zenbait kazetarirekin hitz egin dut, eta haietako norbaitek gai honen inguruan Estatuko funtzionario edo funtzionario federal bati informaziorik ateratzea lortu duen galdetu diet. Guztiek antolaketa gabeko kaosaz kexatu dira. Kamara batek ondokoa esan dit: «Bi egunez egon nahiz esparruan, eta eman dezakedan informazio bakarra hauxe da: joan zaitez gaua iritsi baino lehen. Ez zaizu komeni gauez hemen egotea». Eremua zuzentzen dutenen artean ez da sistema garden eta eragingarri bat ezartzeko inongo saiakerarik ikusten. Autobusetara igotzeko lerro bat adibidez, familiartekoak aurkitu ahal izateko erregistratzeko modurik, haur eta gaixotuen beharretarako zerbitzurik, telefono zerbitzurik, gaixotasun posibleentzako tratamendurik, eta ezta hondakinentzako pote bakar bat ere (...). Etengabeko areriotasun eta mesfidantza giroa dago New Orleansen beltzen eta bertako Polizia Departamenduaren artean. Azken hilabeteotan polizien aurkako askotariko salaketak egin dituzte, droga trafikotik hasita ustelkeria eta lapurretara arte. Besteak beste, New Orleanseko bi polizia bortxaketagatik akusatu zituzten orain dela gutxi, eta poliziek desarmatutako gazte batzuk hil dituzte, tartean Jenard Thomas. Hilketa horrek protestak eragin zituen zenbait hilabetez (...). Hirian %40ko analfabetismo tasa dago, eta bederatzigarren mailako haur beltzen %50a ez da graduatuko lau urtetan. Louisianak batez beste 4.724 dolar gastatzen ditu haur baten heziketan eta irakasleen soldata baxuenetakoa duten estatuen artean 48. tokian dago. Louisianan bi gaztek uzten dituzte eskolak egunero, eta 50.000 ikasle inguru ez dira klasera joaten maiz. New Orleanseko gazte beltz gehiegik Angola kartzelan esklabu amaitzen dute, eta presoen %90 baino gehiago bertan hiltzen dira. Industria hiritik kanpo joan da, eta geratzen diren gainontzeko lanpostuak soldata baxukoak dira, behin-behinekoak, segurtasun gabekoak (...). Adimen sanoa duen inork ez lieke gosez dagoen hiri desesperatu batean behin-behinean itxita dauden dendetatik janaria hartzen dutenei «lapur» deitu behar, baina hori da behin eta berriz komunikabideek egin dutena. Sheriff-ek eta politikari askok eskatu zuten soldaduek negozioak babes zitzatela, salbamendu lanak egin beharrean (...). Katrina-k baino askozaz lehenago, pobrezia, arrazismo, desinbertsio, desindustralizazio eta ustelkeria urakan batek eraso zion New Orleansi. Milaka milioi beharko dira Katrina-ren aurreko urakan horrek eragindako kalteak konpontzeko. Orain, dirua mugitzen hasten denean, eta munduko begiak Katrina-ri begira daudenean, pentsaera progresista duen herri bizi honek justiziaz eginiko berreraikuntza baten alde borroka egiteko aukera du. New Orleans toki berezia da, eta berriz sortzearen alde egin behar dugu lan.  