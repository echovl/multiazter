Docutec Donostiako Kutxagunean: Bidaideak Kutxaguneak orain hiru pintore eta eskultore baten obra bildu du Kursaaleko aretoan: Remigio Mendiburu (1931-90), Rafael Ruiz Balerdi (1934-92), Jose Luis Zumeta (1939) eta Juan Luis Goenaga (1950). Ez dira pintore ezezagunak Kutxarentzat, aspaldidanik, presentzia handia duelako beraien obrak Kutxaren areto ezberdinetan. Mendiburu eta Balerdi jadanik hilda eta Zumeta eta Goenaga, berriz, esperientzi artistiko interesgarriak bizitzen. Gaur-Emen-Orain eta Danok taldeetan bildu ziren lau probintzietako pintore eta eskultoreak estetika berriari oinarriak jartzeko asmoz. Ez ziren belaunaldi ezberdinetakoak, zaharrenetik gazteenera ez zegoelako urteetan alde handirik, eta erakusketa batean baino gehiagotan parte hartu zuten elkarrekin. 30eko eta 40ko hamarkadetako euskal artistek ez zuten oinarri tinkorik eta Europan eta Estatu Batuetan une hartan egiten ari zen artea ez zetorren bat Kantauri ertzean egiten zenarekin. Horregatik, kezkaz eta zalantzaz beterik zerbait berria asmatu beharrean gertatu ziren. Arteak funtzio utilitarioa, figuratiboa eta errealitatearen ordezkatzailea bete zuen XX. mendearen erdira arte eta ondoren, forma, egitura eta bolumenaren balio poetikoa gorpuzten hasi zen pinturaren eta eskulturaren alorrean. Gaston Bachelard filosofoak zioen bezala, materiari begirune handiagoa edo altuera sakratua eman zitzaion. Materiaren eta espazioaren poetika batez ere laukote honek gauzatu zuen Gipuzkoan. Beraiek izan ziren esperientzi berrien bultzatzailerik nagusienak eta informalismoak eta materiazko arteak beraiei esker urratu zuen bidea gure artean. Urteetan elkarrekin erakusketa bat baino gehiago egin zuten, hala ere, beraien artelanak ezin ditugu toki berean jarri edo era berean baloratu. Laukotearen bidaia artistikoa aztertzerakoan elementu komun batzuk azpimarratuko genituzke: izadiarekiko kezka eta koloreari emandako garrantzia. Juan Luis Goenagak, erakusketako gazteenak eta Remigio Mendiburuk, zaharrenak, antzinako mundua hartu izan dute behaketen oinarritzat. Nekazal munduaren oroimena eta eragina ukaezina da Juan Luisen lehen margoetan eta Mendibururen eskulturetan. Remigiok zioen 'zuhaitza da gizakiarekin antzik gehien duena'. Goenagak: 'Mendi basoez inguratuta bizitzea esanahi handikoa izan da euskaldunarentzat'. Basoetako edo mendiko mundu ikusezina eta aztikeria, batek eskulturak egiterakoan izan zuen kontutan eta besteak lehen oihalak pintatzerakoan. Errealitatea behatzerakoan, magia eta elementu primigenioak erreferentzia garrantzitsuak izan dira beraientzat. Antzeko sentiberatasuna nabari da erroaren zentzua, tokiarekiko lotura, materiaren sekretua eta izadiarekiko kultura ulertzerakoan. Iragana eta orainaren artean ez dute ikusi etenik. Mendiburu, Joan Suredak dioenez, 'zuhaitzean behera, munduaren barru-barruraino jaisten da'. Juan Luis Goenagak, normalki, kolore beltzean sintetizatu izan du bere joera espresionista. Oraingoan, ordea, kolore berde, hori, okre eta urdin biziak aukeratu ditu indar telurikoen harrigarritasuna adierazteko. Beti ere, belartza edo katramila gisa margoak nahastuz. Zumeta eta Balerdiren lanetan abstrakzioa, zeinuzko pintura eta keinu bioformikoak dira ezaugarri nagusienak. Kolore indartsuak eta bat-batean banatuak gainera. Jarduera automatikoei eta intuizioari lehentasuna eman diote. Bidaia berrietan ere biziki murgilduta aritu dira biak. Neurri handiko oihalak eta forma organikoak -zuhaitz, lore, adar tankerakoak- nabari ditzakegu beraien pinturen hondoan. Balerdik kolore garbiak eta lirikoak, geometrikoki eratuta erabiltzen ditu eta Zumetak, berriz, trazu gogorrak, irudi zirriborratuak eta automatikoki banatutako koloreak. Jose Luisek dio margotzerakoan ez zaiola gustatzen eskemak errepikatzea eta nahigo duela dakiena alde batera utzi eta egiten ari denetik ikastea. Gorriaranen ustetan, deskontrola kontrolatuz eta bere burua ustekabearen mendean jarriz, pintatzen du Zumetak. Material ezberdinekin esperimentatu dute: Zumetak, mihisetik aparte, zeramikazko horma-irudiak, kartoiak eta egurrak margotuz eta Ruiz Balerdik, berriz, oleoz aparte, paper handiak argizariz eta klarionez zirriborratuz. Kuboko erakusketarekin lotutako bestelako ekimenak ere izango dira erakusketa zabalik dagoen bitartean (2004ko urtarrilaren 11 arte): ikastetxeetako ikasleei nahiz kolektiboei bideratutako bisita gidatuak; Goenagak eta Zumetak zuzendutako pintura tailerrak; eta Bernardo Atxaga, Juan Luis Arsuaga, Javier Viar, Carlos Martinez Gorriaran, Pedro Manterola eta beste hainbat pertsonaia ezagunen parte-hartzea izango duten mintegiak. Erakusketaren ordutegia: Astelehenetik igandera: goizez 11:30etatik 13:30etara eta arratsaldez 17:00etatik 21:00etara.