Docutec Denbora Fernando Trias de Bes idazlearen azken liburua irakurtzea gomendatzen du: El vendedor de tiempo. Bere esanetan, «denbora da gauza garrantzitsu bakarra, denbora baita zeure-zeurea den gauza bakarra».Eta hori ere lapurtu nahi digute. JASONE OSORO/   Boterea da besteengatik jasotzen dudan denboraren eta denbora hau lortzeko inbertitu dudan denboraren arteko ratioa». Fernando Trias de Bes idazlearen hitzak dira. Bai, neuk ere, zuk bezala, esaldia bi edo hiru aldiz irakurri behar izan dut ulertzeko. Eta gero hausnartu egin behar izan dut. Eta poztu egin naiz, aspaldiko partez pentsatzen jarri naizelako. Aspaldi ez bezala, gauzak modu mekanikoan egin beharrean, gelditu egin naizelako. Denbora inbertitu dut pentsatzen. Eta denbora inbertitu dut denborak gure bizitzan duen eraginaren inguruan pentsatzeko. Izan ere, hori du Fernando Triasek bere azken liburuaren funtsa: denbora. Bere esanetan, «denbora da gauza garrantzitsu bakarra, denbora baita zeure-zeurea den gauza bakarra». Hasieran denboraren teoria hau gehiegizkoa zela pentsatu nuen, baina orain oso bestelako sentsazioa daukat. Bizitzaren zati gehiena ematen dugu gauzak egiteko denbora falta zaigula esaten, zeinen zahar egiten ari garen esaten, orainaldia aprobetxatu behar dugula. Bai, arrazoi osoa dauka, denbora da geurea den gauza bakarra. Eta hori ere lapurtu nahi digute. Nola? Bada, aisialdia programatuz, denbora librea ere zaletasunen bat egiten pasa behar dugula esanaz, afizioak salduz. Denbora ordaindu egiten dugu eta merkatuak beharrak sortzen dizkigu. Augusto Monterrosok esan bezala, «egin nahi ez dituzun gauzak egitera derrigortzen zaitu gizarteak». Hara, hau da daukagun bizitza bakarra eta beldur naiz etorkizun hurbil batean denbora ere ez ote duten beirazko potetxoetan salduko. Badaezpada, nik egitea nahi ditudan gauzen zerrenda egiten inbertituko dut nire denbora. Estreinako gauza, Triasen azken liburua irakurtzea, El vendedor de tiempo.  