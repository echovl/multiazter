Docutec Baserritarrak, itota Kontsumitzaileek ordaintzen duten bostena jasotzen du baserritak. Baserritarrek jasotzen ez duten dirua bitartekarien eskuetan geratzen da, banatzaileen artean, batik bat. Ekoizleek fruituen, barazkien, esnearen zein haragiaren truke jasotakoa baino bost aldiz gehiago ordaintzen dute saltokietan kontsumitzaileek. Bitartekari asko dago produktua baserritarren eskuetatik atera, eta dendetara iritsi arte. Hori ekiditeko hainbat neurri jar daitezke martxan EHNEko kideen ustean: salmenta zuzena sustatzea, herrietako azokak, adibidez, ekoizleei produktuak manipulatzeko ahalmena ematea, eta, batez ere, kontsumitzaileak heztea. Produktuak produktu eta desberdintasunak desberdintasun, bada gure dendetara iristen diren nekazaritzaren eta abeltzaintzaren artean ezaugarri komunik: salneurriak. Izan ere, tomateak izan edo ardi esnea izan kontsumitzaileek horien truke ordaintzen dutena baserritarrek jasotakoa baino bost aldiz handiagoa da, batez beste. Hori da EHNEk atera duen ondorioa. Baserritarrek jasotzen ez duten dirua bitartekarien eskuetan geratzen da, banatzaileen artean, batik bat. «Salneurriak krisian daude», esan du Ignacio Gil EHNEko Tuterako arduradunak. Azkenaldian oihartzun handia izan duen gaia esnea izan da. Jon Huizi EHNEko abeltzaintzako arduraduna da; bere esanetan, «bi motatako esnea dago», nahiz eta biekin ere baserritarra ateratzen den beti galtzaile. «Abeltzainak esne litroko 0,33 euro jaso beharko lituzke. Hartara, galtzen ez litzateke aterako, baina 0,29 eta 0,30 euro ordaintzen dute normalean. Esne ¿zurien' kasuan litroa 0,50 euroan saltzen dute dendetan eta markako esneetan, berriz, 0,77 euro ere ordaintzen dute». Beraz, kontsumitzaileak ordaintzen duenaren zati oso txikia iristen zaio baserritarrari. Ardi esnearekin ere gauza bera gertatzen da. «Euskal Herrian latxa ardia dugu berezko kalitatearen adierazle. Edozein dendatan 12-15 euro tartean saltzen dute gazta kiloa. Sei litro esnerekin egiten dugu kiloa, beraz, zatiketa eginda 2,5 da, gutxi gorabehera, baserritarrak jasotzen duena», azaldu du Huizik. Bildotsekin ere gauza bera gertatzen da. «Nekazariek bildotsa orain 20 urteko prezio berean saltzen dute; hau da, 30 euroren truke. Eta argi dago kontsumitzaileak ez duela bildots bat 30 euroren truke denda batean ere erosten... kalitatekoa bada behintzat», erantsi du. Ekoizpen osoa egin Horren aurrean, baserritar askok hartzen duten irtenbidea bildotsak beraiek hiltzea eta zatitzea da. Baina, noski, gauza bera egiten duten enpresa industrialetako baldintzak eskatzen zaizkie eta askok ezin dituzte baldintzok bete. «Nik hiltegietan eta zenbait etxetan nola hiltzen duten ikusita nahiago, aukeran, etxekoa. Ez da bidezkoa beti hiltegietara eraman behar izatea, baserritarrek ez dute prezio duina jasotzen-eta. Gainera, ezin ahaztu dezakegu azkenaldian tokiko hiltegiak ixteko Administrazioa egiten ari den indarra», esan du Huizik. Baina, produktu guztiekin gertatzen den fenomenoa da. Barazkiekin eta fruituekin ere gauza bera. «Sagarrak, tomateak, azenarioen eta barazkiak, orokorrean, ekoizten dituztenek ez dute euren lana prezioetan islatuta ikusten», esan du Ignacio Gil EHNEko kideak. Kasu gehienetan, eta zehazki zainzurien kasuan, kanpotik etortzen diren produktuekin ezin dute lehiatu bertoko baserritarrek. «Hona Peruko eta Txinako zainzuriak etortzen dira, guk ezin dugu prezio horiekin lehiatu», gaineratu du. Gilen ustez, ezinbestekoa da «kontsumitzaileak heztea», «zer jaten duten kontura daitezen». Herrietako hiltegiak ixten ari dira Azken hilabeteetan herrietako hiltegiak ixteko politiken aurkako mobilizazio ugari izan dira Euskal Herrian. EHNEko kideen ustean, ezinbestekoak dira mobilizazioak horiek. «Hiltegi handiak besterik ez baditugu baserritarrek ez dituzte inoiz ere prezio duinak jasoko. Izan ere, hiltegi handiek lurzoru handiekin besterik ez dute lan egiten, eta oso prezio baxuak ematen dituzte produktuen truke, kalitate txarrekoak direla argudiatuz, gainera. Eta hori gezurra izan ohi da», azaldu du Jon Huizik. «Bitartekari kopurua txikitu egin behar dugu» EHNEko kideei irtenbideak zein diren galdetuta, erantzuna emateko ez dute inondik inora ere zalantzarik izan; egiten zailak direla onartu arren. Lehenik eta behin, bitartekari kopurua txikitu egin behar da; hartara, kontsumitzaile eta ekoizle arteko aldea ere txikitu egingo da. Horretarako salmenta zuzena bultzatu behar da; herrietako azokak, esaterako. Kontsumitzaileak heztea ere oso garrantzitsutzat jotzen dute. «Konturatu egin behar dute Txinatik ekarritako produktua ez dela hemengoaren kalitate berekoa; eta hain merkea bada, bertako langileek lan-baldintza kaskarrak dituztelako da», esan du EHNEko Ignacio Gilek. «Guk ezin dugu prezio oso baxuekin etortzen diren produktuekin lehiatu. Kalitate aldetik bai, baina ez prezioan. Guk kalitateko produktua ematen dugu eta kontsumitzaileak hori ulertu egin behar du», azaldu du. Abeltzaintzaren kasuan bitartekariak ahal den neurrian murrizteko, gainera, Jon Huizik uste du tokiko hiltegiak sustatu behar direla. «Baita nork bere etxean produktua hasieratik bukaerara lantzeko aukera ematea ere», erantsi du. «Gutxieneko baldintza batzuk bete beharko dituzte abeltzain zein nekazariek, baina ezin zaizkie saltoki-gune handiei exijitzen zaizkien berak exijitu», gaineratu du Huizik. Baserritarrek badakite produktuak ekoizteagatik egiten duten urte osoko lana ez dutela inoiz sarituko, baina lehiatu ahal izateko tartea, behintzat, eskatu egiten dute, baita euren produktuen kalitatea aitortzea ere.