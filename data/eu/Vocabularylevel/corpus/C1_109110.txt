Docutec Sarea literaturan, literatura sarean Hamar urte inguru dira Internet edo Mundu Zabaleko Amarauna (WWW) erabiltzaileon esku jarri zela. Ordutik, haziz eta hedatuz joan da sare infinitua, pixkanaka etxe gehienetan zirrikitua aurkituz eta bizitzako gero eta esparru gehiago bereganatuz. Literatura, noski, ez da amaraunaren saretik kanpo geratu hamar urteotan, ez eta euskal literatura ere. Hala ere, ezin esan literaturaren eta interneten arteko harremana estua eta joria denik, gure hizkuntzan bederen. Izan ere, internetek euskal literaturan duen presentzia aski urria da, baita sareari lotuta bizi garen azken urteotako kontagintzan ere. Salbuespen dira, hala, Gemma Lluch valentziarraren jokoa.com (Erein, 2002) liburua bezalako lanak. Antton Olanok itzulitako eleberrian, idazleak Llum neska gaztea hartzen du protagonista. Mutil lagunak utzi berria du Llum unibertsitate-ikaslea eta saminak, egonezinak harrapatu du. Amesgaizto hori ahantzi eta bizitza berri bat egin nahi du Llumek eta, Triniti izengoitiarekin, interneteko txat edo solasgune batean aurkituko du horretan lagunduko dion laguna: Morfeo. Triniti eta Morfeo, Matrix filmeko pertsonaiak bailiran, errealitatearen eta fikzioaren arteko mugan jolastuko dira hortik aurrera, JOKOA bataiatu duten errealitate birtual batean. Alabaina, jokoak birtuala izateari utzi eta errealitatera jauzi egiten duenean sortuko dira arazoak eta gorabeherak. Elkarrizketa bizi-biziak eta haziz doan intriga bildu ditu Lluchek Matrix-en estetikaz blai dagoen liburuan. Internetek gure literaturan egiten dituen agerpenak salbuespen diren moduan, berandu eta urri hasi da euskal literatura interneten bere lekua irabazten. Luis Fernandezek Etxepare porno (Alberdania, 1998) liburuan argitzen duenez, Vicente Gil de Paulesek idatzitako ipuin erotikoa izan zen euskal letrek internet sarea urratu zuten lehen aldia. Gil de Paules izan zen Interneteko Etxepare 'porno'-a. Anekdota hau aitzakia hartuta, Luis Fernandezek euskararen eta interneten inguruko hainbat kezka eta gogoeta plazaratu zituen Etxepare porno liburuxka bitxi eta ironikoan. Zibernetika euskalduntzeko metodoa azpitituluarekin, internauta hasiberriari oinarrizko azalpenak ematen dizkio Fernandezek, eta, oroz gain, kezka bat, beldur bat plazaratzen: euskara ez ote den atzera geratuko, ez ote dabilen beranduegi amaraunean eta zibernetikan. Euskaldunak Star Trek-en jarraitzaileak adina garen sare batean geure lekua nola egin, horixe eibartarraren kezka nagusia. Borgesen Babelgo liburutegi amaigabearekin konparatzen du internet Fernandezek eta, zorionez, Etxepare porno publikatu zenetik gaur arte haziz joan da sarean euskarak eta euskal literaturak duten lekua. Babelgo liburutegi infinituan euskarazko literaturak badu honezkero apal bat edo beste. www.susa-literatura.com webgunea dugu apal horietako bat, osoenetakoa agian, liburutegi txiki eta birtual bat. Bertan nabigatzaileak irakurgai ditu honezkero 75 liburu baino gehiago, oso-osorik: atzoko eta gaurko obrak, ahantzitako liburuak, poesia nahiz prosa, idazle ezagun nahiz ezezagunagoak...Webgune berean, web argitalpenak ere aurkituko ditu nabigatzaileak: paperean argia ikusi gabeko argitalpenak, alegia (nobela atalak, poema grabatuak, itzulpen berriak...). Euskal literatura klasikoa irakurri nahi duenak, berriz, www.vc.ehu.es/gordailua helbidean eskura ditu gure literatura antzinakoaren perlak. Antzerki testuak biltzen ditu, aldiz, www.teatroa.com helbideak: gure idazleen teatro-lanak nahiz atzerriko testuen itzulpenak. Aldizkari literarioetan kaleratutako testuak irakurri nahi dituenak, berriz, www.armiarma.com apal birtualean ditu eskura 26 literatur aldizkari eta 3000 artikulu baino gehiago. Egia da ingelesezko edo gaztelaniazko literaturak dituzten apalategi dotore eta handien aldean txoko txikia duela gure literaturak Babelgo liburutegi birtualean. Nolanahi ere euskal internauta literaturzaleak badu non bazkatu, non gozatu. Gero eta gehiago, gainera. ***Triniti # kanalean sartzen da. Atari bat zabalduko? Kaixo, Triniti, horren goiz eta esna? Segituko al dugu JOKOA? Kontzentratzeko gauza izango zara? Nik ezin badut, zu kontzentratuko zara. Horretarako zaude hemen, ezta? Zergatik egin behar dut nik lan guztia? Oso MOTELA ikusten zaitut. Eta zergatik ez? Gogoan izan ZUK, Morfeok, aukeratu ninduzula. Zuk erabaki zenuen JOKOA hastea, Agian nahiago duzu beste neska batekin hitz egin. Nahi al duzu beste jolas-lagun bat aukeratu? Gemma Lluch, jokoa.com (Erein, 2002)