Docutec Etxebizitza 'mobbing'-a Etxea zaharra zen: duela 40 urtekoa gutxi gorabehera. Emakume zahar bat bizi zen bigarren solairuan. Bakarrik. Berrikuntza ugari behar zituen etxeak, baina jabeek ez zuten dirurik gastatu nahi; eta, beraz, emakumeak ezin izan zuen, besteak beste, berogailua jarri eta sukaldea berritu. Izan ere, emakumeak alokairu txikia ordaintzen zuen, eta nagusiek ez zuten maizterrak luzaroan geratzea nahi, etxea bota eta orubea saldu ahal izateko, edo agian etxea berritu eta alokairu garestiagoaren truke beste norbaiti alokatzeko. Lehendabiziko pisuan bizi zirenekin lortu zuten. Bota zituzten. Presio handiaren ondotik maizterrek utzi zuten alokatutako pisua. Lehendabiziko pisua. Orduan nagusiek leihoak kendu zituzten oso-osorik, eta ez zuten berririk jarri. Leihorik gabe eduki zuten lehendabiziko pisua negu osoan zehar, gaineko pisuan zegoen emakumea hotzez egoteko. Eta lortu zuten. Emakumeak etxea utzi zuen udaberriaren hasierarekin batera. Maizter berriek, berriz, askoz ere diru gehiago ordaintzen dute alokairuan. Etxebizitza mobbing-a deitzen diote alokairu merkeak ordaintzen duten askok pairatzen dutenari. Errenta zaharrak, eta, hortaz, merkeak dituztenak desagerrarazi nahi dituzte.