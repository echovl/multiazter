Docutec Patxi Baztarrika: "Euskara-ikasleek ekarpen handia egiten diote elkarbizitzari" Patxi Baztarrika Eusko Jaurlaritzaren Hizkuntza Politikarako sailburuordea da. Urtebete da kargu hau hartu zuela eta horregatik berarengana jo dugu egindakoak eta egitekoak zein diren jakite aldera. Aitorpen batekin hasi du bere hizketa-saioa, euskaldun berriei zor zaien aipuarekin. Gero hizkuntz aukera-berdintasunaz, erabileraren garrantziaz, alor sozio ekonomikoan egindako ahaleginez, euskara titulazioez... jardun dugu. Zuk esana da egiazko elebitasunik lortzea ezinezkoa dela deserosotasunik eta nekerik sortu gabe. Argi dago esfortzu hori eta hori baino gehiago egiten ari direla euskara ikasten ari direnak. Euskara ikasten ari direnei zer esan? Etxean ikasi ez eta eskolaren bidez edo euskaltegiaren bidez ikasten ari direnek berealdiko ekarpena egiten diote euskal herritar guztion arteko elkarbizitzari. Berreskuratzeko lana berdintasunaren aldeko borroka da. Ez dago berdintasunik hizkuntz aukera-berdintasunik gabe. Berdintasunak aspektu asko ditu gizartean. Horietako bat hizkuntz aukera da. Eta elebakarrak ez bezala, elebidunak posible egiten du hizkuntz aukera berdintasuna benetakoa eta egiazkoa izan dadin gizartean. Hizkuntz aukera-berdintasunik gabe ez dago berdintasunik, elebitasunik gabe ez dago hizkuntz aukera-berdintasunik eta gizarte elebidunik gabe ez dago benetako elebitasunik. Eta benetako gizarte elebidunak eskatzen ditu herritar elebidunak. Alde horretatik esaten dut euskara ikasten ari direnek guztion arteko elkarbizitzari egiten diotela berealdiko ekarpena: guztion arteko harreman sendoagoa, aberatsagoa, maitagarriagoa, patxadatsuagoa, lasaiagoa izateko aukerak ematen dituelako eta horretan norbait baldin bada benetan txapeldun, euskal gizartean euskaldun berriak dira. Euskaldun berriek euskara berreskuratzeko, bakoitzak bere esfortzu partikularretik egin duen ahaleginaren ehuneko hamarra egin izan bagenu euskaldun zaharrok! Gizarte osoaren konpromisoaz ari zara. Egin duguna ikaragarria baldin bada ere, egiteko daukaguna oraindik ere egin duguna baino askoz ere handiagoa da. Beraz tentsio puntu bat, bai, behar da. Ez dago hizkuntzarik etorkizuna berez bermatuta daukanik. Euskara urtetako minorizazio-prozesu baten ondorioz, —hegemonikoak diren gaztelaniaren edo frantsesaren alde sendotuta eta sustraituta dauden inertziak eta pisuak zenbaterainokoak diren ikusita— gurea bezalako hizkuntza batek etorkizuna irabaziko baldin badu, gu guztion partetik atxikimendu handia, gero eta konpromiso handiagoa eskatzen du. Tentsio hori, konpromiso eta inplikazio handiago hori ezinbestekoa da, ez bakarrik euskal hiztunen partetik, baizik eta behar beharrezkoa da euskarara hurbildu gabe dauden euskal herritar horien aldetik ere. Hurbilduko baditugu, bi gauza behar ditugu, batetik tentsio puntu hori: behin eta berriz gogoratu beharra dago gure esku dagoela, kontzientzia hartu behar da nahi eta nahi ez. Gizarte osoaren inplikazioa behar da. Eta horretarako ezinbesteko baldintza da euskararen mesedetarako adostasun sozio-politiko handiagoa, daukaguna baino askoz ere handiagoa eta indartsuagoa izatea. Nola? Hori lor daiteke politika bakar bat eginez, baina bi alde dituena: batetik, politika horrek malgua izan behar du. Malgua diodanean esan nahi dut herritarren borondatera eta herritarrek egin dezaketenera egokitua izan behar duela. Eta bestetik, eraginkorra izango bada, pazientzia handiz egina, inteligentea izan behar du, demokratikoa eta zuhurra. Bestela esanda, mendian talde osoak eraman dezakeen abiadura hartu behar izaten da, ezta? Horregatik, euskara normalizatua izango duen gailur batera, benetan hizkuntza berdintasuna errealitate izango den balizko gizarte batera iritsiko bagara, denok, euskal gizarte osoak ahalegindu beharko dugu. Irudi horrek behintzat nik pentsatzen dudan moduko politika irudikatzen du. Uste dut guztiz posible dela euskal gizartean gaur daukaguna baino adostasun handiagoa lortzea guztien partetik. Zein tresnez baliatuko zarete horretarako? Gizarte honetan sortzen eta aldatzen ari diren fenomeno berriak zeintzuk diren aztertu beharra dugu eta fenomeno berri horiei etorkizunerako modu eraginkorrean nola erantzun diezaiekegun gogoeta egin behar dugu. Gogoeta horren testuinguruan adostasun sozial politiko eta kultural zabal hori gauzatu egin behar dugu guztion aldetik: zer indartu, zer berrorientatu... etengabe aldatzen ari den gizarte batek eguneratzea eskatzen du. Hori da egin behar duguna eta eguneratze hori baliatu behar dugu, gaur daukaguna baino handiagoa izango den adostasun horretara iristeko. Horretarako, ehunka pertsonak parte hartzeko aukera izango duen eztabaida zabal bat jarriko dugu martxan aurten, euskararen aldeko jarduna sendotzea, bultzada berri bat ematea eta, azken batean, berpiztuta eta indarberrituta ateratzea da gure helburua. "Euskara ezagutzearekin ez da nahikoa. Euskara erabili egin behar da". Zuen politikaren noranzkoa ildo horretatik doa. Zein dira bide horretan urrats nagusiak? Bai, erabilera da erronka, jakina! Eta honek etorkizunari begira zenbait aspektu indartzea eskatzen digu. Nire ustez, batez ere, ez-formalak edo deitzen diren eremuak. Alegia, lagunartean, aisialdian, eguneroko produktu kulturalen kontsumoan, hedabideen kontsumoan, familiako hizkuntza bezala erabiltzerakoan, eta abar. Hau da, auzo-bizitza, herri-bizitza egiterakoan eta lan-munduan euskara erabiltzea. Hori da etorkizunean perspektiba honetatik planteatzen dugun erronkarik nagusietarikoa eta lehentasun berebizikoa eman nahi dioguna. Horretarako baditugu, hala ere, gainditu beharreko arazo batzuk. Badakigu hizkuntza bat erabilia izango baldin bada, behar-beharrezkoa dela hizkuntza horretan, gure kasuan euskaraz, jardungo duen behar beste hiztunen dentsitatea izatea. Eta baita ere badakigu, euskara naturaltasunez, erosotasunez erabiliko baldin bada, ezinbestekoa dela euskaraz gure kasuan gaztelaniaz hainbateko —gutxienez, hainbateko— gaitasuna eta trebetasuna izatea. Gertatzen zaiguna da hemen azken hogei urte hauetan eman den euskal hiztunen kopuruaren gehikuntza hori, jakina, nagusiki eskolari esker edo euskalduntze-alfabetatzeari esker eman dela. Horrek esan nahi du, inoiz baino askozaz ere euskaldun berri gehiago dugula. Gainera, elebidun guztien bi heren gune urbanoetan bizi da. Alegia, euskal hiztun dentsitate txikiena duten guneetan bizi dira. Honek bi gorabehera sortzen dizkigu. Batetik, euskara erabiltzeko aukera gutxien dauden tokietan kontzentratzen direla euskal hiztun eta euskaldun berri gehienak, eta bi, gainera euskaldun berriak horrenbeste izatean, euskaraz naturaltasunez eta erosotasunez jarduteko zailtasun handiagoak dituztela, kasu askotan, gaztelaniaz jarduteko baino. Gorabehera nagusi horien aurrean euskararen erabileraren erronkari egoki erantzun nahi baldin badiogu, nahitaezkoa dugu herritarren zerbitzura euskarazko produktu erakargarriak, arinak, kontsumierrazak eta kalitatezkoak direnak jartzea: bai aisialdiko produktuak direla, bai kultur produktuak direla... Era horretako zerbitzuak euskaraz ahalik eta gehien jartzea behar-beharrezkoa dugu. Behar-beharrezkoa dugun bezala herritar horien artean euskaldunak izango diren harreman-sareak gero eta gehiago indartzea eta bultzatzea. Bide horretatik doaz helburu eta egiteko nagusiak. Elkarrizketa hau atari honetan ez ezik, HABE aldizkarian eta Osatuz aldizkarian ere argitaratuko dugu. Osatuz osasun profesionalak euskalduntzeko martxan jarri den egitasmo berria da. Bai. Gure helburua, hizkuntz aukera-berdintasuna, alegia, hizkuntzen arteko berdintasun soziala da. Eta honek azken batean esan nahi duena oso sinplea da: norberak eduki behar duela nahi duen hizkuntzan bizitzeko aukera benetakoa, egiazkoa. Jakina! Horrek eskatzen du herritarrok gizartean ditugun zerbitzuetan, euskaraz jarduteko eta jasotzeko aukera izan beharko genukeela. Hori legeek aitortzen dute. Baina, legeak hori aitortu arren, horretara benetan iristeko oraindik urteak beharko ditugu. Bide horretan egiten ari garen lana handia delarik ere, indartu beharra dago eta ahal den neurrian, ahal denean eta ez nahi denean, erritmoak azeleratzea beharrezkoa zaigu. Osakidetzan egiten ari garen esfortzua lekuko da, esate baterako. 1997an 1.100 mediku eta erizain ziren euskalduntzen ari zirenak. Eta, orain, 2006an 3.800 inguru dira. Pentsa nolako saltoa eman den! Baina, horrekin ere ezin gara konformatu. Gehiago behar dugu, baina gehiago horrek ere denbora eskatzen du, zeren eta medikuak, erizainak euskalduntzea ez da gauetik goizera egin daitekeen zerbait. Hemen zorrotzak izan behar dugu eta auto-exigenteak izan behar dugu pausu eraginkorrak eta ahalik eta bizkorrenak ematerakoan, baina denbora behar dugu, oso kontziente izan behar dugu gurea dela gizarte bat heren bat baino elebidunik ez duena oraindik. Eta horrek, heren bat baino elebidun gehiago ez izateak ere, isla du gizartearen hainbat eta hainbat zerbitzutan. Hori hobetu egin behar da. Ikasturte honetan lehenengo aldiz euskararen irakaskuntzako 4. maila ezarri da. Horrezaz gain, azken urte hauetan lehendabiziko eta bigaren mailako azterketak eta titulazioak bideratu dira. Nola dago une honetan euskara-titulazioen homologazioa eta ze bide jorratuko da hemendik aurrera? EGAren mailatik harantzago doan euskararen gaitasun eta trebetasuna eduki zehatzetan definitzea eta hori aitortzea behar-beharrezkoa zen eta hor berealdiko pausua eman da. Baina, nik, gainera, esan nahiko nuke hori oso inportantea izanik, erabileraren ikuspegitik begiratuta, orain kontua ez dela mundu guztia laugarren mailaren egiaztapenaren atzetik jartzea. Laugarren maila ez da edonorentzat. Laugarren mailaren jabe izan beharrik ez dago euskaldun osoa izateko, hizkuntzari dagokionez. Maila hau hizkuntza lan espezializatutarako tresna duen jendearentzat baita. Hau esaten dut zeren eta gure artean bai baitago beti halako tituluen atzetik ibili behar bat. Kontuz! Behar-beharrezkoa da, berealdiko pausua da, eman beharra geneukan, eman dugu. Baina, hori ez daukana ez dadila sentitu zerbaiten faltan balego bezala, jarduera espezializatu baterako euskararen goi mailako erregistroa behar duen norbait ez bada. Eta oro har, tituluen kontuarekin esan behar da euskara ikasteko esfortzu bat egiten duenak, euskaldun berri horiek, baliokidetzari dagokienez, tituluen maremagnum horretan gaur daukatena baino bide errazagoa eta arinagoa behar dutela. Hori zor diegu. Eta horretan lanean ari gara. Baditugu helburu horretara iristeko mekanismoak martxan jarriak, eta nik espero dut eta nahiko nuke datorren urtean, 2007. urtean, euskarako titulu ofizial guztiek, Europako erreferentzi markoa oinarritzat harturik, baliokidetza-sistema eguneratu eta gaurkotu bat izatea. LAN-MUNDUAN EUSKARA SUSTATZEKO AKORDIOAK SINATU DITU  JAURLARITZAK ENPRESARI ETA SINDIKATUEKIN Eusko Jaurlaritzak, Confebaskek, SEAk, Adegik eta Cebekek euskara sustatzeko hitzarmena sinatu dute. Hitzarmen honen helburua enpresa pribatuaren alorrean euskararen erabilera zabaltzea eta lantegietan euskara-planak eta euskararekiko ekintza positiboak abian jartzea da. Betiere, adostasunean, progresibotasunean, borondatean, errespetuan eta lankidetzan oinarrituko dira jarduerok. Euskara-planak ezarri nahi dituzten enpresei baliabideak eta diru-laguntzak eskainiko zaizkie Jaurlaritzaren aldetik, eta bestetik, lanorduetan euskarazko ikastaro horiek egiteko denbora emango die patronalak langileei. Bestetik, ELA, LAB, CCOO eta UGT sindikatuek eta Eusko Jaurlaritzak euskara lan-munduan sustatzeko akordioa sinatu dute. Akordioak hiru ildo nagusi ditu: batetik, alde bakoitzaren lan-esparruan sortzen den informazio eta jakingarrien berri ematea elkarri; bestetik, alor sozio-ekonomikoan, enpresetan, euskararen erabilera areagotzeko ekimenak bidera ditzaten aholku ematea, zerbitzuak nahiz produktuak eskaintzea eta komunikazio-bideak sortzea. Eta azkenik, euskara-planak banan-banan finantzatzea. Eusko Jaurlaritzako Kultura sailburu Miren Azkaratek azaldu zuenez, Jaurlaritzak lan mundua euskalduntzeko aurrekontu zehatza du dagoeneko. Aurtengoa 1.800.000 eurokoa da, baina beharren arabera partida handitzeko konpromisoa dutela esan zuen.