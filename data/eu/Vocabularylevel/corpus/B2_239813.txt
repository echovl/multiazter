Docutec Isiltasuna Isilik egoten ikasi dut; orain entzun egiten dut eta askoz lasaiago bizi naiz». Kim Bassinger aktorearenak dira hitzok. Batez ere 9 aste eta erdi pelikularen protagonista izateagatik ezaguna da emakume ilehori hau. 50 urteak beteak ditu baina bere edertasunean apenas nabari zaio denboraren iragana. Eta, onartzen dut, bere irudiak besteko atentzioa eman didatela bere hitzek. Izan ere, ahotsa errebeldiaren ikurra da. Gaztaroan protesta egin nahi izaten dugu eta, esan nahi duguna mundu guztiak entzun dezan, oihu egiten dugu maiz. Gaztetan ozen hitz egitea baita garrantzitsuena, manifestazioetan parte hartzea, munduari esatea bizirik gaudela eta ez gaudela konforme tokatu zaigun gizartearekin. Eta horrek, noski, baditu bere alde onak eta baita txarrak ere edo, gutxienez, ez hain onak. Denborak gauza asko irakasten du, maisu ona da esperientzia eta edozer eta edozein modutan esatea ez dela batere gomendagarria da ikasten duzu lezioetako bat. Ezin da edozer esan, eta esan behar duguna nola esan da barneratu beharreko bigarren mandatu edo ikasgaia. Niri gertatu izan zait modu txarrean gauzak esateagatik gaizki ulertu bat baino gehiago izatea. Eta, bai, onartzen dut, damutu izan naizela behin baino gehiagotan lekuz kanpo ireki dudalako ahoa. Era berean, egia da beste batzuetan kontrakoagatik damutu izan naizela, hau da, nire iritzia garbi azaldu gabe alde egin dudalako baina, benetan, dezente estropizio handiagoak eragin dute nire hitzek isiltasunek baino. Horregatik, lehendik ere nahiko ikasita neukan araua bazen ere, aurrerantzean neuk ere ikur bihurtuko dut eta entzutea esatea baino askoz aberasgarriagoa dela defendatuko dut. Defendatu eta baita aplikatu ere.