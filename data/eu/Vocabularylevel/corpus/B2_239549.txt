Docutec Insomnioa: jende askoren amesgaiztoa Ohean jira eta bira ibiltzen da gauaren zati handi bat Euskal Herriko biztanleriaren %20-%40a. Ezin dute lo hartu, eta goizaldeko ordu txikietan esnatuz gero, lokartu ezinik geratzen dira. Pertsona horiek insomnioa edo loezina dute. JABIER AGIRRE/ Ohean jira eta bira ibiltzen da gauaren zati handi bat Euskal herriko biztanleriaren %20-%40a. Ezin dute lo hartu, eta goizaldeko ordu txikietan esnatuz gero, lokartu ezinik geratzen dira. Pertsona horiek insomnioa edo loezina dute. Herrialde garatuetan egiazko amesgaizto bihurtu den loaldiaren arazo ohikoena da loezina. Aditu gehienen ustez, gero eta pertsona heldu gehiago dago lo zorretan. Arazo hori behin eta berriz errepikatzea arriskutsua da; lo zorrak eragiten dituen istripu-kopurua ikustea besterik ez dago. Hiru insomnio mota daude: iragankorra, iraupen laburrekoa eta kronikoa. Iragankorrak egun gutxi batzuk irauten du, eta aldez aurretik loarekin gorabeherak izan dituzten pertsonei erasaten die. Hiru aste baino gehiago irauten ez duen insomnioari, berriz, iraupen laburrekoa esaten zaio. Larriena insomnio kronikoa litzateke, gaixoak 28 egunetik gora igarotzen baitute ia begi bildu ezinik. Arazo hori duten bost pertsonetatik batek insomnio kronikoa du. Gau bat baino gehiago apenas lo egin gabe emateko arrazoiak asko izan daitezke: beroa, zarata handia, koltxoia aldatu izana, estres egoeraren bat... Baina, askotan, gaixotasun fisikoak edo mentalak izaten dira loezinaren arrazoia: depresioa, adibidez. Ohitura jakin batzuen ondorioz, lorik egin ezina ohitura bihur daiteke. Erritmoen aldaketa handien eraginez ere, lo egiteko arazoak izan daitezke; baita estimulatzaileen edo tabakoaren kontsumoaren ondorioz ere. Jendeak kontrakoa uste duen arren, alkoholak loa zatitu dezakeela iritzi diote aditu askok. Insomnioa zergatik duten jakin gabe, askok lasaigarriak edo hipnotikoak hartzen dituzte. Horrek ere arazoak sor  ditzake. Bestalde, insomnioa duten pertsonek ez lukete logelan irakurri edo telebista ikusi behar. Izan ere, loezinaren sentsazioa areagotu egiten da. Batzuetan, nahikoa izaten da loaren higiene neurri batzuk hartzea. 4-8 astez horiek betez gero, arazoak konpondu egiten dira gehienetan. Hala diote, behintzat, hainbat adituk. Neurriak ondorengoak dira: beti ordu berean esnatzea, oheratu baino bizpahiru ordu aurretik ezer ez jatea, eguerdi ostetik aurrera alkohol eta kafeina gehiegi ez hartzea eta oheratu aurreko 4-6 ordutan ariketa fisiko gogorrik ez egin. Afaldu ostean lasai egotea gomendatzen zaie gaixoei, eta nekatuta daudenean oheratzea. Ahal izanez gero, oheratu aurretik beti ohitura berak izan. Logelako giroak ere egokia izan behar du: zaratarik ez, tenperatura atsegina, ohe eta burko erosoak... Tentsio psikikoa gutxitzen ere saiatu behar dute, loaldia okertzen baitu. Insomnioa duten pertsonak sentiberagoak dira, eta estresak gehiago eragiten die. Beraz, egoera kezkagarriak uxatu behar dira. Lo hartzen zenbat eta gehiago saiatu, orduan eta zailagoa izango da hartzea. Beraz, kendu begi bistatik erlojuak. Utzi logaleari bere bidea egiten. 10-15 minuturen buruan lo hartzen ez duen pertsonak hobe du beste logela batera joatea. Lokartzeko arazoak ez dira pertsona helduen kontua bakarrik. Izan ere, haurren %30ek lo egiteko arazoak dituzte. 6-7 hilabeteko haurrek ongi ezarrita eduki behar dute lo erritmoa. Gauez 11-12 ordu egin behar dute lo; hau da, arratsaldeko 20:00etan edo 21:00etan hasi, eta goizeko 07:00-09:00ak artean. Horrez gain, hiru lo kuluxka egin behar dituzte egunean: gosariaren ondoren bat (ordubetekoa), eguerdiko otorduaren ostean bestea (2-3 ordu) eta askariaren ondotik azkena (hiruretan laburrena). Lo hartzeko ezin zaizkie jostailu edo antzeko gauzak eman. Halaber, gurasoen presentziarik gabe lokartzea lortu behar da. Horiek ez dute laguntzen lo egitera ohitzen...   ***laburtua  