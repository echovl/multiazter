Docutec Bularra ematearen onurak Bilboko ihardunaldi batzuen berri ematen duen albistea. Amak haurrari bularra ematearen aldeko iritzia azaltzen dute bertan jardungo duten adituek. Bularra emateak dakartzan onurez berba egiteko, jardunaldiak egingo dituzte asteon Bilbon eta Barakaldon   Lehenengo urte bietan bularra ematea ona dela defenditzen du Euskadiko Esnearen Ligak, eta mezu hori gizartean zabaltzeko egiten du lan. Sentsibilizazio lan horren barruan, jardunaldiak antolatu ditu aste honetarako Bilbon eta Barakaldon, eta bertan bularra ematearen onurak, arazoak eta bestelako gaiak aztertuko dituzte hainbat adituk. Atzo hasi ziren jardunaldiak, eta bertan hitzaldia eskaini zuten, besteak beste, Jose Maria Galan Caceresko (Espainia) San Pedro de Alcantara ospitaleko ginekologoak eta Gurutzetako (Bizkaia) ospitaleko pediatria saileko buru Justino Rodriguezek. Bai batak eta bai besteak titia ematea oso garrantzitsua dela azaldu zuten, «ona delako haurraren osasunarentzat, baita amarenarentzat ere». Rodriguezek gogoratu zuen Osasunerako Mundu Erakundeak gomendatzen duela haurraren lehenengo sei hilabeteetan amaren titiko esnearekin bakarrik elikatzea, eta lehen urte bietan komenigarria dela bularra ematea. Gomendio hori betetzeko orduan osasun zerbitzuetako beharginek zeresan handia dutela azpimarratu zuen Gurutzetako ospitaleko pediatria saileko buruak. «Zorionez, Osakidetza 1996. urtean hasi zen hori lantzen eta sendagileentzako sentsibilizazio kanpainak egiten. Hala ere, oraindik egiteke dauden gauzak badaude». %88k ematen dute bularra Gipuzkoa, Araba eta Bizkaiko datuak eskaini zituen Rodriguezek, eta lehenengo sei hilabeteetan umeari titia ematen dioten amak %88 direla esan zuen. «Kopurua handia da, kontuan izan behar delako ama guztiek ezin dutela titia eman. Emakumeen %7k edo %8k ezin dute titirik eman edo ez zaie komeni», argitu zuen. Hala ere, seigarren hiletik aurrera kopurua asko jaisten da, eta amen %45ek ematen diete titia euren seme-alabei. Rodriguezen ustez, komenigarria izango litzateke seigarren hiletik aurrera ere bularra ematea. Bestalde, bularra ematearen onurez jardun zuen Galanek. Aita bihurtu zutenean hasi zen gaia aztertzen, aitortu zuenez. «Ama batek egin dezakeen gauzarik osasuntsuena umeari bularra ematea dela konturatu naiz urte hauetan». Horrezaz gainera, titia emateak amari ekartzen dizkion onurez egin zuen berba. Arlo fisikotik begiratuta, esan zuen bularreko eta obulutegiko minbizia izateko arriskua «nabarmen» gutxitzen dela, eta baita osteoporosia izatekoa ere. «Ez hori bakarrik: arlo psikologikoan ere asko laguntzen dio amari umea bularretik elikatzen ikusteak. Gainera, plazer fisikoa ere ematen die, titiak hustu egiten direlako», azpimarratu zuen Galanek