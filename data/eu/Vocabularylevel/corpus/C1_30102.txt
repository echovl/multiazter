Docutec «Diseinua landu behar dugu, gero autoak osorik birziklatzeko» Autoak birziklatzea ez da erraza. Teknikariak ikerketak egiten ari dira birziklatze ekonomiko eta osogaoa lortzeko. Ikerketa baten berri ematen digute elkarrizketa honetan. Sixto Arnaiz  Gaiker enpresako ikertzailea Autoak deseginda sortzen diren tona hondakinak birziklatzeko teknika berriak aztertzen ari da Gaikerreko ikertzaile talde bat; agindutakoan, berez-berez askatuko diren sistemak asmatu gura dituzte, erraz askatzen dena errazago birziklatzen delako AINARA ARGOITIA - DONOSTIA Gaiker enpresako ikertzailea da Sixto Arnaiz. Orain, autoen alderdi elektriko eta elektronikoa hobetzeko proiektu batean dabil burubelarri. Horren inguruan hitz egin digu. Zein testuingurutan sortu zen proiektu hau? Kontua da ibilgailuak birziklatzearen inguruko legeria gero eta zorrotzagoa dela, eta haren eskakizunei erantzun nahi geniela. Hor daude Europako Zuzentaraua, lege dekretua eta beste araudi batzuk, esaterako. Zuzentarauak emaitza jakin bat lortzera behartzen ditu tokian tokiko gobernuak, baina Estatu horren esku uzten du emaitza lortzeko modua eta bitartekoak aukeratzea. Horretan ari gara. Hein batean, beraz, autoak desegiteko lekuetan hasten da zuen egitekoa. Bai. Autoak desegiteko lekuetara ohituta geunden, baina orain, materialen tratamendurako leku bihurtu dira horiek. Batetik, arriskutsuak edo toxikoak izan daitezkeen elementuak kentzen dizkiete kotxe zaharrei. Likidoak, olioak, bateriak, gurpilak eta horrelakoak. Horiek, nahitaez, modu berezian tratatu behar dira. Bestetik, erabil daitezkeen elementuak ere kentzen dizkiete auto zaharrei, halako lekuetan; bigarren eskuko material moduan sal daitekeen guztia. Metalik gehienak errekuperatzen dira, esaterako. Baina, gainerakoa han gelditzen da. Zer da han gelditzen dena? Autoen alde elektriko eta elektronikoa. Ez dugu ahaztu behar autoek gero eta zati elektroniko gehiago dituztela. Lehengo autoetan, esaterako, leihoa jaisteko palanka txiki bati eragiten genion eskuarekin; orain, ostera, automatikoki egiten da. Lehen, karburadorean nahasten ziren erregaia eta airea, zilindroetara pasa aurretik. Nahasketa hori kanpoko eta barruko presioen araberakoa izaten zen; orain, berriz, injekzio elektronikoa dute autoek. Hala, elektronikoki kontrolatutako nahasketa sartzen dute injektoreek zilindroetan; memento bakoitzean behar den erregai/aire proportzioan eta behar den presioan. Bestalde, lehen, irrati bat zegoen lekuan, orain DVDa ekartzen dute batzuk. Gero eta gauza elektroniko gehiago dute autoek, beraz. Gerta daiteke, horiek guztiak banan-banan birziklatzea merezi izatea, bereziki balio handiagoko materialak izan ditzaketelako. Gaur egun zenbat errekuperatzen da? Auto zaharren zein material birziklatzen dira? Autoaren materialen %75etik gora. Baina, kontuan hartu behar duzu autoek zati metaliko handia dutela eta hori ondo saltzen dela merkatuan. Karrozeria, adibidez. Hala ere, Europako zuzentarauak dio hemendik 2006ra %85 birziklatzera iritsi behar dela. Horregatik, lan asko egin behar da materialak sailkatu eta materialen tratamendua hobetzeko. Era horretan, metal eta plastiko gehiago birziklatzeko aukera izango dugu. Era berean, lan handia egiten ari dira birziklatzeko errazago izan daitezkeen autoak diseinatzen. Zertan lagun dezake diseinuak? Sarri, autoen piezak askatzen izaten dugu lanik handiena. Birzikla daitezke, agian, baina piezak askatzea zaila bada...Gaur hogei torloju behar dituen pieza batek bihar birekin nahikoa izatea lortu behar dugu, edo gaur itsatsita datozen piezak bihar klip batekin edo erraz askatzeko moduko beste sistema batekin lotzea. Guk agintzean, azkar batean askatuko diren sistemak asmatu behar ditugu. Izan ere, erraz askatzen dena errazago birziklatzen da. Europak agintzen duena betetzea al da zuen azken helburua? Neurri batean, bai. Araudi horrek dio 2006. urterako autoaren %85 birziklatu egin behar dela, baina helburu hori ia lortu dugu. Beste erronka bat ere badugu, baina: 2015. urterako autoaren %95 birziklatzea. Horretarako, teknologia hobetu behar dugu, batetik, eta bestetik, etorkizuneko autoen diseinua hobetu, birziklatzeko errazago izan daitezen. Zenbat hondakin sortzen da urtero autoak desegiten? Gipuzkoan, Araban eta Bizkaian, urtero, 45.000 autori ematen zaie baja. Hondakin asko beraz, kontuan hartuta auto bakoitzak 1.000 kilo inguru pisatzen dituela. Hiru urteko proiektua da zuena. Zer egin nahi duzuen kontatu diguzu, baina zein da hiru urterako egin duzuen plangintza? Lehenengo, sistema elektriko-elektroniko guztia aztertu behar da; nola muntatu eta desmuntatzen diren. Era berean, autoaren zati elektronikoak birziklatzeko erabiltzen diren sistemak aztertu behar dira. Autoak desegiteko lekuetan egiten dutenaren inguruko azterketa bat ere egin behar da, bestalde. Eta garrantzitsuena, oso-osorik birziklatu ahalko diren autoen diseinua lantzea. Produktu berriak ere garatu behar dira. Azkenik, azterketa ekonomikoak eta ekologikoak ere egin behar dira. Batetik, gehiago birziklatuz gero zenbat gehiago irabazten dugun jakin behar dugu; eta bestetik, adibidez, kableatua banatzeak zein onura ekologiko dakarren ere jakin behar dugu. Europa mailako proiektua da zuena. Zeinek hartzen duzue parte? Europako zazpi herrialdetako hamaika enpresa eta unibertsitatek. Lan taldeak osatu ditugu, baina proiektua Berlingo Unibertsitate Teknikoak koordinatzen du. Taldea honakook osatzen dugu: Automoziorako osagaiak egiten dituen enpresa batek, autogintzako FORD enpresak, zati elektroniko konplexuen birziklatzea aztertzen duen beste enpresa batek, plastikoa birziklatzeko gailuak egiten dituen konpaina batek, birziklapena lantzen duten hainbat enpresek, Rovira I Virgilia Unibertsitateak (Tarragona, Herrialde Katalanak) eta guk. Orain, 3,3 milioiko aurrekontua dugu eta Europako Batzordeak, berriz, 1,9 milioi euroko diru laguntza eman digu.