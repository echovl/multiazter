Docutec Neke kronikoaren sindromea   Ostiral arratsaldea da lerro hauek idazten ari naizenean, eta bost eguneko "akueduktu" luzea daukagu aurrean, bost egun lanik egin gabe, alegia. A zer lasaitua hartu behar duen nire gorputz nekatuak! Seguru asko, urte-sasoi batzuetan denok egongo gara nekatuak, eta morala lurrean edukiko dugu: bizimodu monotono eta aspergarri samarra, estres fisiko eta emozionala, aldarte-egoera ere baxu egoten da, eta zer esanik ez gure defentsa immunologikoak ere behera antzean badabiltza; horrek guztiak ekar dezake nekaldi edo atonia bat, iragankorra izan ohi dena, eta atseden aldi baten ondotik desagertuko dena. Baina neke hori iraunkorra bihurtzen bada, eta tamainaz ere justifikaziorik bilatzea zaila gertatzen bada, azken urteotan medikuen artean gero eta gehiago aipatzen den egoera baten aurrean egon gaitezke: neke kronikoaren sindromearen aurrean, hain zuzen ere. Orain urte batzuk oso gutxi izango ziren gisa horretako sindromerik posible zela baieztatuko zuten medikuak. Gaur egun, ordea, eta kontrako iritziak oraindik ere badauden arren, beste mediku askok diote badela horrela dei genezakeen egoera bat, zehazten hasiz gero, zalantzak eta duda-muda ugari eta era askotarikoak izaten jarraitzen duten arren. Zalantzak hortxe daude oraindik ere Neke-sindromea, edo neke kronikoaren sindromea zer den definitzen hasten bagara, gauzak ez daudela hain argi dio Juan Martinez de Letona Madrilgo Unibertsitate Autonomoko katedradun eta Puerta de Hierro erietxe ospetsuan Barne Medikuntzako zerbitzuburuak. Koadro orokor horretan badira ondoeza, nekea, buruko mina, sukar-sentsazioa, muskuluetako minak, loezina edo insomnioa eta baita arazo psikikoak ere. Aipatutako sintoma horiek nahiko lausoak dira, eta ez dira batere espezifikoak, edozein gaixotasunen adierazgarri izateraino iritsiz. Horrexegatik, diagnostiko batera iristea oso zaila da. Kasu askotan, medikuak atsedena gomendatuko dio gaixoari, bestelako garrantzi berezirik eman gabe. Baina gaixoak oso bestela bizi du egoera: bere jarduerak pixkanaka mugatuz joango da, azkenerako depresio handi batean jausiz, erruduntasun, segurtasunik eza eta auto-estimu baxuarekin nahasian (koktel arriskutsu samarra osatzen da sarritan; kontuz, beraz!). Gaitzaren eboluzioa aldatu egiten da gaixo batetik bestera. Horrela, batzuetan, lehen aipatutako sintomak besterik ez dira agertzen, eta pazienteak nola edo hala aurrera egiten du, tirriki-tarraka. Beste paziente batzuetan, ordea, aurrekoez gain, eta hilabeteak aurrera egin ahala, sintoma berriak ere azaltzen dira: sabeleko mina, memoria edo kontzentrazioaren galera, alkoholaren jasanezintasuna, bularreko mina, beherakoak, eztul kronikoa, bertigoa, eta begi nahiz aho lehorrak eta lanean edo edozein jarduera sozialetan errenditzeko zailtasun handiak eduki ohi dituzte. Gaixo guztiak, hala ere, bat datoz xehetasun batean: nekea oso sakona da, ez da hobetzen atsedenarekin, eta esfortzu fisiko edo mentalen bat egin ondoren, okerragotu egiten da. Adituek diotenez, egiazki neke-sindrome kronikoaren aurrean gaudela baieztatzeko, egoera sei hilabete baino luzaroago mantendu behar da. Beste gaitz batzuekin ere gertatzen den bezala (artritis erreumatoidearekin, esaterako), emakumeetan gehiago ikusten da egoera hau, 30-40 urtekoen artean, batez ere. Martinez de Letona medikuak erasandakoen profil posible bat adierazten du: "normalean, gaixotzat onartuak izan nahi duten pertsonak izango lirateke". Manifestazioak, askotan, hipokondriakoak dira, eta behin eta berriz beren gaitzean arrazoi organikoren baten bila dabiltzan arren, medikua nahastu eta ia erotzeraino, gaitzaren arrazoi nagusia psikosomatikoa da; alegia, oinarri psikologiko baten gainean, sintoma fisikoak agertzen dira. Gaitz psikosomatiko gehienetan bezala, azken arrazoia ez da ezagutzen. Sarritan, birusen batekin lotu nahi izan da, baina oraingoz ez dago lotura hori egiaztatuko duen frogarik. Jan-neurri desegokia, bitamina-eskasia edota ingurugiroaren poluzioa aipatu izan dira asaldura oraindik bitxi bezain ezezagun horren arrazoi posibleetako batzuk bezala. Eta gaixo askok medikuaren kontsultan taxuzko soluziorik aurkitzen ez dutenez, bizimodu gutxi-asko normala eramateko modua emango dieten erremedioak bilatzen saiatzen dira, han-hemen. Edari estimulatzaileen kontsumoa gehitzen dute (kafea edo tea), edo antidepresiboak hartzen dituzte, ondoeza kenduko dien botikaren bat edo baita konplexu bitaminikoak ere. Hala ere, erremedio horiek ez dute funtzionatzen, behin ahoratutako produktuaren efektua pasatu ondoren (eta hori oso ordu gutxiren buruan gertatzen da), hasierako egoera berean aurkitzen baita, baina substantzia horiekiko menpekotasun edo zaletasunean erortzeko arriskuarekin. Antidotorik ez, oraingoz Zalantzarik ez, datozen hamarkadetan asko hobetuko dela gaixotasun psikosomatikoen inguruko ezagutza, gero eta gehiago baitira gisa horretako gaitzek jota daudenen kopurua. Agian, orduan jakin ahal izango da zergatik agertzen den neke kronikoaren sindromea, eta askoren harridurarako gaixotasun horrek nolabaiteko arrazoi organikoa eduki dezake, ez soilik psikologikoa. Bien bitartean, gaitz horren pean daudenek bizimodu normalagoa eramateko aukera emango dien "neurrirako soluzioren batekin" konformatu beharko dute. Neke kronikoari aurre egiteko aholkuak Segimendu psikologikoa Era honetako laguntza egoki batekin gaixotasunak eragindako herstura edo antsietatea gainditu daiteke, nork bere mugak ezagutuz. Atsedena eta erlaxazioa Yogak eta bestelako teknika batzuek (tai-chi izenekoak, adib.) erlaxazio-teknikak erakusten dituzte, atseden-uneei ahalik eta probetxu edo etekinik handiena atera ahal izateko. Elikadura Gantz edo koipeen kontsumoa gutxitzea, baita bollo edo opilena eta janari bizkor eta aurrekozinatuena ere. Eta horrekin batera jan-neurri mediterraneoa bezalako dieta osasungarri bat aukeratzeak nekea eta akidura, fisikoa nahiz psikologikoa, gainditzen lagunduko digu. Ez dira ahaztu behar berdurak, fruta-zukuak (bitamina-iturri garrantzitsuak dira), ezta lekaleak ere (energia ugari ematen digute). Modu erregularrean jatea gomendatzen da, otorduentzat ordutegi jakina eginez, eta otorduen artean aperitibo edo mokadu arinak egitea (fruta edo fruitu lehorrak, eta zukuak, adibidez). Bestalde, badira hainbat produktu natural, nekearen kontra betidanik erabili izan direnak eta kasu horietan ere oso mesedegarriak izan daitezkeenak: eztia, polena edo lore-hautsa eta erregina-jelea. Energetikoak dira, bizitasuna gehitzen dute eta era guztietako infekzioen kontrako defentsak areagotzen dituzte. Terapia alternatiboak Zenbait autorek diotenez, kromoterapia (koloreak erabiltzea terapeutikan, edo argi-espektroaren gama diferenteak) edo hidroterapia lagungarriak gerta daitezke, pertsona horiek sartuta dauden zulo horretatik atera daitezen.