Docutec Iruzurra Aimar Olaizola pilotaria lesionatu eta gero gertatutakoak ditu hizpide. Bere iritziz, kirolarekin loturiko printzipioak urratzen direnean ez dago zer eginik. Negozio huts bilakatzen da dena. Iruzurra. JUAN INAZIO ZULAIKA Ondo pasatzea, jendearengana iristea eta harridura sortzeko gaitasuna erakutsi digu Olaizola II.ak aurtengo Manomanistan. Lesionatu zen arte. Hezur-haragizkoa baita Aimar, bestela zela sinetsi nahi bagenuen arren. Alferrik galdu da aurtengo Buruz buruko Txapelketa, erremediorik gabe. Kirolarekin lotzen ditugun printzipioak —errespetua, diskriminaziorik eza, besteak beste— urratzen direnean, ez dago zereginik. Negozio huts bilakatzen da dena. Justifikatu ezin dena justifikatu nahia. Iruzurra, azken finean.Pilota diferentea da, askotan esaten dugu. Pilota baino ez da diferentea. Guk ikusten dugu beste era batera. Augustako Masters golf torneoan liderrak orkatila bihurritzen badu, ezin jarraituz, ez da ezer pasatzen, etxera eta kito. Berdin Parisko Roland Garros torneoan, inolaz ere ez dute antolatzaileek final bat atzeratuko. Esku pilotan, aldiz, zaleok esku zabal agertzen gara antzeko auzi baten aurrean. Barriolak, Euskadi Irratian, Katedra saioan, zera zioen araudia urratzeaz eta atzerapenei buruz: «Hala ere, irabazten ateratzen gara denok». Bada, ez. Aimarrekin gertatu dena ikusita, garbi geratu da: denok galtzaile atera gara. Enpresa, pilotaria, hedabideak eta zaleok. Aimarrek txundituta utzi gaitu denok, zer nolako erakustaldiak lau t' erdian, bi-bitako txapelketan, buruz buru kantxa osoan... Historian gutxi batzuek bezalako jokoa erakutsi du Olaizola II.ak. Fenomeno, dena ondo. Hautsi egin zaigu, ordea, lesionatu, larri, larriegi bizpahiru astetan osatzeko. Eta, aldi berean, EPELi, Asegarce eta Aspek sortutako batzordeari, eskema hautsi zaio. Larrugorritan. Zer egin ez dakitela Aimar gabe. Zukua atera behar zitzaionean, zer dela-eta lesionatu, larri samar, gainera. Koadroko figura handiena den bezala zaindu beharrean, mutila erre gabe, presarik gabe, kontsumorako gai bihurtu dute Aimar. Azokan duen aparteko balioa aprobetxatuz, jokatu egin behar zuen nola ahala, urratu arautegia, beste aldera begiratu lesioaren larritasunaren aurrean, edozer gauza. Asegarce enpresak ez du onartu lehiaren alderdi natural bezala Aimarren lesioa. Txapelketa batean ez du beti onenak irabazten, badira beste faktoreak. Araudia hausteak sinesgarritasuna galtzear dakar, lehenago edo geroago. Gaizki atera zaizkie kalkuluak, baina, kontsumorako produktu erakargarriena, gehien saltzen zuena arriskuan delako. Non ikusi da halakorik? Nola onartu enpresak Aimar kantxara ateratzea nola zegoen kontrastatu gabe?, saio gogor bat egin gabe? Lotsagarria izan zen Ogeta pilotalekuan ikusi zena. Elbarri bat «inoiz ez bezain barregarri ari zen pilotariaren aurka» (Patxi Ruizek esana). Konplizitate lotsagarria egon da denen aldetik, enpresaren, sendagilearen, Aimarren (heldutasun falta erakutsiz) eta komunikabideen aldetik. Epelegi jokatu dugu EPELekin, araudia urratu duen batzordearekin, hortik hasita. Konfiantza galdu egin da, eta kostako da errekuperatzea. Buruz buruko txapelketa garrantzitsuegia da negozio huts bilakatzeko, pilotari hoberena kontsumorako produktu bezala erabiltzeko. Kirolari zor zaion errespeturik ez du erakutsi Asegarcek. Araudia zorrotz ez aplikatzeagatik eta, geroago, pilotariari entrenamendu gogor bat ez eginarazteagatik, plazara atera aurretik. Onura edo probetxua lortzeko asmoz eginiko engainu edo azpikeriek izen bat dute: iruzurra.